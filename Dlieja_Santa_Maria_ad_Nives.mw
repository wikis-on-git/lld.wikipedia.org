[[File:Dlieja de Sëlva dovia vedla pert.jpg|miniatura|alt=Dlieja de Sëlva cun ciampamil,  dovia la vedla pert |Vedla pert dla dlieja cun ciampanil, dovia l'entreda dla curtina.]]
{{Gherdëina}}

La '''Dlieja Santa Maria ad Nives''' ie la dlieja dla pluania de [[Sëlva]], na dlieja che ie for stata na dlieja de pelegrinaje.

== Storia ==
"Vede ta la Madona" univl dit per prië per vel aiut o regrazië. A prië jivun ta la Madona da [[Santa Cristina]] cun la crëusc per na bona racolta la dumënia do Pasca. Ta la Madona muovi zacan da [[Laion]], da [[Ciastel (chemun)|Ciastel]] o nchinamei unian sëura mont ca dai [[Val Badia|Badioc]]. D'inviern muova truepes cun la slita da Urtijëi per ji ta la Madona a prië.

La prima capela ie unida fabricheda dai grofes Wolkenstein tl 1503.
Bele tl 1577 ie la capela unida ngrandida cun doi auteresc, un dedicà a San Roch y l'auter a Santa Catarina y San Vit. Tl 1759 iel uni cunzedù de tenì l Santiscimo. Tl 1678 ie unì fabricà l ciampanil. La cansla ie unida fata tl 1722.
Tl an 1869 ie la naveda zentrela unida fata da nuef do n dessëni de [[Cyprian Pescosta]] nlëuta pluan sa [[Bula]]. Ai 23 de setëmber dl 1877 ie la nueva dlieja unida cunsagreda dal vëscul Johannes Haller de [[Trënt]]. Nlëuta fova Sëlva sot al vëscul de Trënt. La curtina ie unida fata permò tl 1875 y ngrandida cun na arcada tl 1952. Tla capela junteda leprò iel da udëi n relief de [[Luis Insam]] Tavela de Urtijëi. Tl 1874 ie stà dunà ala dlieja n orgun da pert de Josefina Sanoner, che vivova a Paris, fia de Bastl Sanoner da Costa.
Dal 1988 al 1990 ie la dlieja unida dassën ngrandida do che n ova zarà ju la vedla naveda y l fova restà me l vedl presbitere. Ai 18 de dezëmber ie stata benedida la dlieja nueva y l cor cun la mujiga à ciantà la "Pitla mëssa ladina".
Tla dlieja nueva ie i vieresc fac dala Tiroler Glasmalerei de Dispruch do l desëni de Gotthard Bonell.  I medalions sui trames y i cëves di sanc ntëur la porica ie de zipladëures de Sëlva<ref>Stefan Demetz: ''Cronica dla dlieja nueva de Sëlva''. Calënder de Gherdëina  1990, pl. 50-57.</ref>. 
L pluan da entlëuta Andreas Perathoner ova scit che fova dassën bën garateda i la miëura che n ëssa pedù fé<ref>Barbara Mussner, Georg Mischi: ''Die Pfarrkirche S. Maria in Wolkenstein-Gröden.'' Pluristamp 1995, pl. 5</ref>.

== Dedite ==
[[File:Curtina de Sëlva.jpg|miniatura|alt=La curtina|La curtina]]
L gran autere ie dedicà ala Madona cun n cheder dla ''Madona dl Aiut'' copia de n cheder de Lukas Cranach. Tla nisces dales perts dla Madona ie i sanc Lisabeta y Zacaria a man drëta y a man ciancia i sanc Iuchin y Ana. Dales pertes dl tabernacul cun relief de Victor Moroder iel statues di cater evangelisc cun Sant Ujep a man drëta y San Giuani Batista a man ciancia. Chisc sanc ie uni ziplei da Stina Holzknecht Obletter da Lip<ref>Erica Senoner, Matilde Pezzei, Marta Mussner: ''Ëiles de Gherdëina. Stories de vita de ëiles de Gherdëina, zacan y al didancuei''. Chemuns de Gherdëina, 2001, pl. 85</ref>. Dales pertes dl autere udons doi gran scultures San Piere y San Paul<ref>T. G. ([[Tresl Gruber]]): ''S. Maria - Sëlva''. Calënder de Gherdëina 1958, pl. 32-37.</ref>. 

== Notes ==
<references/>

== Bibliografia ==
* Batista Ploner da Sotanives: ''La vedla dlieja de Sëlva''. Calënder de Gherdëina 1915, pl. 78
* Sulé (Tresl Gruber): ''La dliejes de Gherdëina''. Calënder de Gherdëina  1953, pl. 29
* T. G. (Tresl Gruber): ''S. Maria - Sëlva''. Calënder de Gherdëina 1958, pl. 32-37.
* G: ''Cënt ani dlieja de Sëlva''. Calënder de Gherdëina 1978, pl. 60
* Stefan Demetz: ''Cronica dla dlieja nueva de Sëlva''. Calënder de Gherdëina  1990, pl. 50-57.
* Helga Dorsch: ''Die Marienkirche in Sëlva/Wolkenstein von den Anfängen bis zum Ende des 19. Jahrhunderts''. [https://www.micura.it/upload-ladinia/files/96.pdf Ladinia XIV 1990, Istitut Ladin Micurà de Rü. pl. 87-111.]
* Stefan Demetz: ''Na bela festa per la sagreda dla dlieja nueva''. Calënder de Gherdëina 1991, pl. 64
* Barbara Mussner, Georg Mischi: ''Die Pfarrkirche S. Maria in Wolkenstein-Gröden''. Pluristamp 1995.
* Babi Mussner: ''Per i 500 ani de nosta dlieja dla Madona te Sëlva''. Calënder de Gherdëina 2003, pl. 54

[[Categoria:Gherdëina|Dlieja, Madona da Nives| ]]
