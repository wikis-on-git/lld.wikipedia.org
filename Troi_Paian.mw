{{gherdëina}}
L '''Troi Paian''' ie n vedl [[troi]] che purtova dala [[Val d'Isarch]] ite te [[Gherdëina]] y via per i [[jëuf]]es tl [[Veneto|Venezian]]. Si inuem vën dai [[pagan]]s, leteralmënter l ''troi di pagans''.
[[File:Katzenleiter sun Troi Paian Resciesa Gherdëina.jpg|miniatura|La "Katzenleiter" sun Resciesa]]
[[File:Balest ciastel Stetteneck.jpg|miniatura|alt=L sedim dl Ciastel Stetteneck sota l Balest sul Col de Pincan ulache bonamënter passova l Troi Paian|L sedim dl [[Ciastel Stetteneck]] sul col de Pincan.]]

== Percurs ==
N ucajion di festejamënc de "1000 ani Gherdëina" fova nasciuda l'idea de ressané l Troi Paian y dant'al dut de nvië via tuedes per abiné ora la trassa dl troi y si mpurtanza. De chësc se à teu sëura dantaldut [[Herwig Prinoth]] sul ncëria dl [[Museum Ladin]].

Zacan jiva la stredes scialdi a l'auta ajache japé dla valedes jiva i ruves che fova scialdi salveres y ne lasciova nia pro de fé stredes che durova. Nscila nce l Troi Paian.
N po dì che l troi scumëncia a [[Laion]].
Laion y [[Gudon]] fova n iëde la capiteles de Gherdëina ajache n jiva da Gherdëina a mëssa y supliva i morc iló.
A Laion japé dl ''Wasserbühel'' ie unic giatei truepes reperc archeologics che va dal [[età dl bront]] al [[Medieve]].
Aldò de [[Wilhelm Moroder-Lusenberg|Wilhelm Moroder]] se tlama la pert da Laion ite dl troi nce ''Purgiar Steig'' ajache l purtova al [[Ciastel Stetteneck|ciastel Stetteneck]] (Burg).
I tudësc ti dij al Troi Paian ''Purkiarsteig'' o ''Purtscharsteig'' ma chësc ajache l va tl bosch Purciar che ie pert dl bosch de [[Resciesa]]. Sun col ''Ruggelebühel'' sëura ''Tschöfas'' passa l troi y n à abinà iló flistres de tiëra cueta.
Canche l troi ruva pra i parëies de [[porfir]] de Resciesa val su bëndebo ërt nce per sceles de lën, che n ti disc ''Katzenleiter'', y ruva tl bosch de Resciesa, sun Purkiar. Da iló val inant ndrët passan via i ruves de [[ruf da Dumat|Dumat]] y [[ruf da Cudan|Cudan]], la furnadoia de Resciesa y ruva sun Col Ciarnacëi.
Sun la nëidia de col Ciarnacëi fovel mo dan n valgun cënt ani, aldò de Franz Moroder, l marcià "Blättermarkt" che ie pona deventà l [[marcià de Segra Sacun]].
Passan sa La Ciaces, ruva l troi ti Plans da Fëur. Sa la Ciaces à Herwig Prinoth abinà, sul ëur de n pitl paluch, na paussa de ciaciadëures mesolitics. Chësc nes desmostra i microlic, che fossa framënc de piera da fuech, y n pitl toch de ocra giatei iló. Passeda la locia de Sëura Pra va l troi de vieres dl Pra Turond y passa l [[purtoi]] La Longia pra la Locia dl Pëne. Da iló va l troi sun Pastura dala Vaces y  tla Val Ravison, japé de [[Pic]]. Danter Ravison y Balest passa l troi sun de gran giarons che ie la Gran y Pitla Roa y à inuem Troi de Balest. 
Dan i giarons à Herwig Prinoth abinà n pitl buton a zafët de bront dl Medieve. Sota Balest à Johann Rifesser da Juntlan giatà tl 1830 l bel stilet de bront che ie da udëi tl [[Museum Gherdëina]]. Dal crist de Balest va l troi inant fin sun na nëidia che ie l Pra da Peza y pona ju sul [[Lech de Lagustel]] ulache n à abinà flistres de tiera cueta bonamenter mo dl età dl bront. Da Runcaudie y Praplan ruva l troi tres [[Ncisles]] sun [[Juac]] y ju tres Plan dla Tambres te [[Val]] y su [[sai Uedli]], dit ence Piz Ciastelat. Iló an nce abinà resć de mures cun mauta de ciauc y resć de ceramica dl trëdejesim secul. Dal raion de [[Linacia]] jiva l troi ite ti [[plans de Frea]] ulache l ie l gran sas de Dolomit cun la scuviërtes archeologiches da vijité tl Museum de Gherdëina ulache jënt stajova a sosta bele dan 9000 ani.

== Troi dla Posta ==
[[File:Poststeig Gröden Pontives.jpg|miniatura|L Troi dla Posta dan San Piere tl bosch de [[Puntives|Pontives]].]]
N troi scialdi plu bas ma ënghe vedl che mëina te Gherdëina y passa tres i nridlamënc storics ie l Troi dla Posta o per tudësch ''Poststeig''. Chësc troi, che muef da Laion passan per Tanürz y San Piere, ie nce zënzauter preistorich ajache n à giatà reperc sibe a San Piere, pra l ''Niedereggerbühel'', flistres de oles y pra i luesc ''Rabans'' y ''Maratsch'' flistres de tiëra cueta preistoriches. Do l luech ''Pedrutsch'', ruva l troi tl bosch tres salandrons de porfir curii da mustl. Iló A Rodolf Moroder giatà tl 1930 na menëida romana.  

[[File:Sit archeoligich Plans de Frea Gherdeina.jpg|miniatura|Sit archeologich dl età dla Piera sui Plans de Frea. Escavaziun tl dinstà dl 1978.]]
== Cëla nce ==
* [[Toponomastica de Gherdëina]]
* [[Commons:Category:Troi Paian|Fotos dl Troi Paian sun Commons]]
* [[Commons:Category:Poststeig Gröden|Fotos dl Troi Troi dla Posta sun Commons]]
== Notes ==
<references/>
== Bibliografia ==
* Willi Moroder: ''L troi paian te Gherdëina''. Calënder de Gherdëina 1915, pl. 71
* cm (Cristl Moroder): ''Resciesa''. Calënder de Gherdëina 1960,  pl.32-60. ''Troi Paian'' pl. 38-41.
* Stefan Planker, Herwig Prinoth: ''Tl 2000 iel unì a lum l ciastel dl Balest''. Calënder de Gherdëina 2002, pl. 134-138.
* Herwig Prinoth: ''L Troi Paian:Mit o realtà?''. Museum Ladin Ciastel de Tor, San Martin de Tor 2005, ISBN 88 89255 9 6.

[[Categoria:Gherdëina]]
[[Categoria:Troies te Gherdëina]]
