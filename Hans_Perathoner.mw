[[File:Leineweberdenkmal-Bielefeld.JPG|miniatura|Monumënt di tisceresc de Hans Perathoner a Bielefeld]]
'''Hans Perathoner''', dit nce Hons de Puntives(* [[21 de nuvëmber]] [[1872]] a [[Puntives]] ([[San Piere (Laion)|San Piere de Laion]]); † [[28 de lugio]]  [[1946]] a [[Berlin]]) fova n scultëur y artist de [[Gherdëina]].

== Vita ==
Hans Perathoner ie nasciù te na familia de paures de Gherdëina.

Ël à pedù mparé a ziplé pra un che ie cunscidrà un di miëures scultëures de chël tëmp che fova  [[Francësch Tavella|Franz Tavella]]. Bele tl 1893 ie Hans Perathoner unì premià a [[Dispruch]] cun na bedaia d'or per na madona che l ova ziplà. Cun 25 ani tl 1897 ie'l jit a [[Minca]] a fé l'academia. Iló al giatá la gran bedaia d'arjënt dai professëures per i biei lëures che l ova fat.
[[File:Bi_Leineweberdenkmal.jpg|miniatura|Detail dl monumënt de Hans Perathoner per i  bëiberi a [[Bielefeld]]]]
[[File:Friedhof_Hedw_Sonnenschein.jpg|miniatura|Fossa de Carl Sonnenschein dl 1935 a Berlin.]]
Perathoner fova bel n artist cunesciù canche l ie jit a Bielefeld sciche diretëur dla tlas de scultura y sciche maester dla tlas de depënjer desnut. A Bielefeld à Perathoner crià tl 1909 l monumënt ai bëiberi che ie deventà l simbol dla zità. Autri monumënc ie la fassada dl comando di ufizieres (Turnerstraße 49), l relief per la capela dla curtina Sennefriedhof y l monumënt tla curtina Johannisfriedhof per Hugo Hengstenberg fabricant a Bielefeld de mascins da cujÌ. Per la sala  Rudolf-Oetker a Bielefeld à Perathoner ncé crià l bust dl diretëur de mujiga Wilhelm Lamping.

Ël à maridà la maestra Johanna Schneider ai 4 de auril 1910 y ëi à abù doi mutans.

Si lëures de dlieja te n stil plutost espressionistich ne plajova suënz nia ai zitadins de Bielefeld. Povester nce per chël ie Perathoner jit cun Wilhelm Thiele tl 1914 te na scola a Charlottenburg Berlin ulache Philipp Harth y Emil Steffann ie stac si sculëies.  Autri sculëies de Perathoner ie stac Jenny Mucchi-Wiegmann (Genni Mucchi), Berthold Müller-Oerlinghausen, Friedrich Press, Willy Schirmer, Elsa Eisgruber y Edelgarde vom Berge und Herrendorff.

A Berlin ie Perathoner stat amich dl preve Carl Sonnenschein che se dajova dassën ju cun i problemes di lauranc. 

Tla sala dl lecord dl chemun de Charlottenburg à Perathoner crià 8  busć de ghips alegories dla ot vertu. A Berlin a'l nce depënt truepes pultrec. 

Nce a Berlin ova l Perathoner da cumbater cun chëi che ne capiva nia si ert per la dliejes. Ai 3 de agost dl 1930 ie unì metù su te dlieja [[:de:St._Martin_(Berlin-Kaulsdorf)|San Martin]] a [[:de:Berlin-Kaulsdorf|Kaulsdorf]] na si figura de n Christ de lën de rëur de cater metri. Chësta figura mustrova Gejù da n gran cë y dut sturcià per l gran mel sula crëusc, ma la ie unida tëuta jù inò ai prim de setëmber dl 1931 sun cumand dl vëscul [[:de:Christian_Schreiber_(Bischof)|Christian Schreiber]] ajache l univa dit che la ufendova Idie. Perathoner à abù na gran mueia duta si vita per chësc. Chësc crist ie pona unì metù su tla dlieja protestanta a Pankow ulache l tacova dal 1962 al 1986. Dal dì de Pasca dl 2000 taca l crist inò tla dlieja catolica dla Trasfigurazion dl Seniëur a Marzahn (Berlin).

De Perathoner, puech cunesciù te Gherdëina, ie unides mustredes trëi figures y fotos pra la mostra sui 300 ani de scultura te Gherdëina tl 1951.

Hans Perathoner ie mort tl 1946 tl età de 73 ani y ie stat suplì tla curtina St. Hedwig a Berlin daujin a si amich Carl Sonnenschein. Per la fòssa de Sonnenschein à Perathoner fat n crist de bront sula crëusc che ie mo da udëi.

== Bibliografia ==
* Hugo Dassner: ''Salome, ihre Gestalt in Geschichte und Kunst. Dichtung – Bildende Kunst – Musik''. Hugo Schmidt Verlag Minca 1912, pl. 365, 370, 393, 395.
* Oscar Gehrig: ''Hans Perathoner zu seinem 50. Geburtstag am 21. November 1922''. Te: Die christliche Kunst 19. Ani 1922/23, pl. 29–35, 7 fotos, Verlag F. Bruckmann AG Minga.
* Rudolf Moroder Rudolfine:  [https://web.archive.org/web/20160314115241/http://lusenberg.com/pontives/hprudolfine/hprudolfine.htm ''Hans Perathoner, ein Bildhauer auf der Suche nach der Wahrheit.'' Der Schlern, 70. 1996, Heft 7, pl. 387.] 
* Rudolf Moroder Rudolfine: ''Prof. Hans Perathoner (1872-1946)''. Calender de Gherdëina 1997 pl. 98–113.
* Erich Egg: ''Perathoner Johann''. Österreichisches Biographisches Lexikon 1815–1950 (ÖBL). Band 7, Verlag der Österreichischen Akademie der Wissenschaften, Viena 1978,  ISBN 3-7001-0187-2, pl. 411. 
* May, J.: Hans Perathoner und das Leineweberdenkmal in Bielefeld. Ein Grödner Kiinstler im Ravensburger Land. [Https://www.micura.it/upload-ladinia/files/254.pdf Ladinia XXX] , Istitut Ladin Micurà de Rü 1996. pl. 119–131. 
* Gerhard Renda: ''Der Leineweberbrunnen in Bielefeld - Zur Genese eines Wahrzeichens''. 85. Jahresbericht des Historischen Vereins für die Grafschaft Ravensberg, 1998-99, pl. 219–238.

== Cunliamënc ==
* [[Commons:Category:Hans Perathoner|Fotos sun Hans Perathoner sun Commons]]
* [https://web.archive.org/web/20160314094353/http://www.lusenberg.com/pontives/pontives.html Autri lëures de Hans Perathoner.]
* [https://www.kirche-marzahn.de/kirchenrundgang/ Storia dl crist de Perathoner a Berlin-Marzahn.]

[[Categoria:Uem]]
[[Categoria:Persones de Gherdëina]]
