{{Gherdëina}}
[[File:Plaza Sant'Antone cun dlieja a Urtijëi.jpg|miniatura|alt=La Cësa de Sant'Antone, sënta de Radio Gherdëina.|La Cësa de Sant'Antone, sënta de Radio Gherdëina.]]
'''Radio Gherdëina Dolomites'''  Ie na stazion [[radio]] liedia, de proprietà dla familia Rabanser de [[Urtijëi]], cun cunlauradëures paiei ma nce con truepes, ca 20 tl 2021, cunlauradëures  ulenteres.
== Storia ==
Radio Gherdëina ie stat metù su tl 1979 da Ivo Walpoth, Arno Mahlknecht y Oswald Rifesser. La stazion radio mandova la trasmiscions sun modulazion de frecuënza (FM). La prima sënta fova sul [[Col de Ronc]] daujin al hotel Ronc y i primes cunlauradëures ie stac: Raffaella Enrich, Leo y Rainer Bernardi, Oscar Runggaldier, Ewald Moroder y Markus Schenk. Ai 4 de utober di 1979 ie unì trapinà duta la njinies y l material tla streda Mëisules a Urtijëi, ulache Luis Sotriffer ova metú a despusizion na sënta nueva, do che l fova deventà cunmëmber dla sozietà dl radio. L ie stà metu su n trapuent (Umsetzer/ponte radio) sun [[Ciampinëi]] cun na frecuënza de 92,5 MHz. Do belau 2 ani de trasmiscions ie Radio Gherdëina ruveda al’ultima trasmiscion ai 1 de auril dl’81 per gaujes dl finanziamënt. Ai 1 de agost dl 1981, doche Othmar Moroder ova cumprà duta la lizenzes y i aparac, à Radio Gherdëina tëut si nueva sënta sëura la garages da Mauriz tl zenter de Urtijëi y scumencià inò cun la trasmiscions. N segondo trapuent ie pona stat metù sun [[Secëda]] cun na frecuënza de 94,0 MHz <ref>Egon Vinatzer: ''10 ani Radio Gherdëina''. [[Calënder de Gherdëina]] 1989 pl. 122.</ref>.

Ai  28 de fauré 1990 à Radio Gherdëina ino messù se fermé per questions de finanziamënc<ref>Egon Vinatzer: ''28 de fauré - di fosch per “Radio Gherdëina”  Calënder de Gherdëina 1991 pl. 39.</ref>.

Tl 1991 à Ingrid y Franz Rabanser pià do Radio Gherdëina y ai 1 de auril à Radio Gherdëina inò funzionà, scumencian ence trasmiscions tla rujeneda taliana. Personal a tëmp plën restova i cunlauradëures  da dant, per la programazion se cruziova i jëuni [[Armin Moroder]] y Adele Moroder Frisch y duc i autri passa 40 ulenteresc. Radio Gherdëina restova tla medema sënta tl Garage de Mauritz<ref>Egon Vinatzer: ''Bënunì a «Radio Gherdëina»'' Calënder de Gherdëina 1992 pl. 136.</ref>.
Dai primes de lugio dl 1997 à Radio Gherdëina inò spustà si sënta, chësc iede sun plaza de Sant'Antone a Urtijëi. La direzion tecnica restova de Ivo Walpoth y diretëur fova Armin Moroder<ref>Egon Vinatzer: ''Radio Gherdëina à mudà sënta''. Calënder de Gherdëina 1998 pl. 130.</ref>. 

Dal utober dl 2004 inant auden Radio Gherdëina nce tl raion de Bulsan nchin a Salurn y tla zità de Meran y nteur via. Radio Gherdëina Dolomites à festejà ai 22 de mei dl 2004 si 25 ani de atività.
== Sënta ==
La sënta dl radio ie tla Cësa Sant'Antone sun Plaza Sant'Antone a Urtijëi.
== Rujeneda ==
La rujenedes tl Radio Gherdëina ie mascimamënter l ladin ma nce l tudësch (dantaldut per la nutizies) y l talian tres ora per 24 ëura al di.
== Personal ==
L diretëur dl radio ie l jurnalist prufesionist Fabian Rabanser che lëura adum cun la jurnalista prufesionista Romina Plancker. Dla aministrazion y di retlames se cruizia Sandra Demetz. I autri 20 cunlauradëures ulenteres se dà ju dant al dut cun la trasmiscions cultureles.
== Trasmiscions ==
Radio Gherdëina mët a ji nuviteies, trasmiscions atueles de cultura, politica, economia, sport y trasmiscions de ntratenimënt per 24 ëura al di. Tl Radio Gherdëina audun truepa mujiga nternaziunela ma l radio lascia na gran lerch a artisc y grupes de mujiga dl post. 

* ''Nutizies dal Aiut Alpin Dolomites'' uni di dala 10 danmesdì.
* ''Trasmiscion dl Chemun de Urtijëi'' uni prima juebia dl mëns dala 11.
* ''Die Tirolensie'' cun Otto Delago, uni doi enes, merdi dala 5.
* ''Scutëde su, jënt conta dla vita da zacan'' uni juebia dala 5.
* ''Cun fil y odla'' cun Barbara  Moroder, uni segondo mierculdi, dala 11 danmesdì.
* ''Almanach ladin'' Istitut Ladin Cesa de Jan, uni doi enes, lunesc dala 11 y mierculdi da mesa la 1 domesdì.
* ''Dolomites Val Gardena, l turism te nosta valeda'' uni vënderdi dala 10.
* ''Marcià da scinché y baraté cun Romina y Barbara'' uni prim y terzo mierculdi dl mëns dala 5.

La trasmiscions ie da audí online sun la webpage dl radio te dut l mond. Chiche ulëssa se scuté su mo n iede vel trasmiscion, o la ëssa per vel gauja nia audida, vëniel pitá n [[podcast]] de belau duta la trasmiscions.

== Frecuënzes ==
Radio Gherdëina ie da audì sun FM y DAB+ (radio digitel) te duta la valedes ladines ([[Gherdëina]], [[Val Badia]], [[Fascia]], [[Fodom|Fedom]] y [[Ampëz]])  y te dut Südtirol. Tres l Web radio auden Radio Gherdëina sëura dut l mond.<br>

89,4 Mhz &emsp; [[Fascia]]<br>
89,8 Mhz &emsp; Arabba [[Fodom]] Alleghe<br>
91,0 Mhz &emsp; [[Maran]] y ntëurvia<br>
92,6 Mhz &emsp; Gherdëina, Raion dl Scilier, Renon, Val d'Isarch, Auta Val d'Isarch y Persenon<br>
94,2 Mhz &emsp; Gherdëina y Auta Badia<br>
94,7 Mhz &emsp; Auta Val de Puster<br>
95,8 Mhz &emsp; Raion de Cortina d'Ampëz<br>
98,1 Mhz &emsp; Bulsan y Unterland<br>
99,2 Mhz &emsp; Val Badia<br>
107,8 Mhz &emsp;Persenon y Val de Puster<br>

== Notes ==
<references/>
== Internet ==
* [https://www.radiogardena.it/ld/program-lunesc Plata ufiziela de Radio Gherdëina]
* [https://www.radiogardena.it/ld/program-lunesc Radio Gherdëina da scuté su diretamënter sun Internet] 
* [https://www.radiogardena.it/ld/trasmiscions Podcast Radio Gherdëina]
* [https://www.radiogardena.it/ld/frecuenzes.php Frecuënzes dl Radio Gherdëina]
== Bibliografia ==
* Egon Vinatzer: ''25 Ani Radio Gherdëina Dolomites''. Calënder de Gherdëina 2005 pl. 109.
* Egon Vinatzer: ''Chindesc ani de radio cun la familia Rabanser''. Calënder de Gherdëina 2007 pl. 122.
* Egon Vinatzer: ''30 ani Radio Gherdëina''. Calënder de Gherdëina 2010 pl. 141.

[[Categoria:Cultura ladina|Radio Gherdëina Dolomites]]
[[Categoria:Gherdëina|Radio Gherdëina Dolomites]]
[[Categoria:Media]]
