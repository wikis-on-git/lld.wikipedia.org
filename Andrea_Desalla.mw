{{Gherdëina}}
'''Andrea Desalla''' (* [[12 de agost]] [[1872]] a [[Urtijëi]];† [[14 de Jené]] [[1959]] a Santa Cristina) ie stat n [[Preve|preve]] de [[Gherdëina]].
== Inuem Desalla ==
Desalla vën da ''La Sala'' che ie n luech a [[Mareo]]. Salla ie n canal da mené ega per prei y ciampes (cfr. „saliëria”).
Santa Cristina 1640 de Sala, Urtijëi 1655 Joannes Sala, (cfr. Anagrafa a Neustift: 1292 Otto de Sal). — Desalla iè bel da vedlamënter stai te Gherdëina<ref>''Ti Cuinuem''. Calënder de Gherdëina 1952, pl. 26.</ref>.
== Biografia ==
Ël ie nasciù sun Col de Flam Dessëura. Si oma fova Barbl Perathoner da Runcac y si pere fova Ujep Desalla maester de scola a Urtijëi.
Ël à studià a [[Bulsan]] y a [[Trënt]] tl seminar, ulache l à for giatà la miëura notes te uni ejam. Te truepes ejams nce "Primam cum Eminentia".
A Trënt iel unì sagrà preve ai 12 de lugio dl 1896 y à dit pona mëssa nevela a Santa Cristina ulache si genitores fova jic a sté. N fra de si loma fova Engl Perathoner, ënghe n preve. 

Andrea Desalla ie pona stat caplan a [[Lengstein]] per trëi ani. Ël fova for stat de stleta sanità, l udova y audiva nce puech y perchël iel deventà mo da jëun [[benefiziat]] pra la dlieja de [[Dlieja de San Antone (Urtijëi)|San Antone]] a Urtijëi per nuef ani y pona [[Furmescere|furmescere]] a Santa Cristina. Sciche furmescere se ovel damandà al vëscul de pudëi pisté la munighes di spediei (cëses de paussa) de Santa Cristina y de Urtijëi y de pratighé l esorzism per scunjuré de rie spiric. Ël se ova nce damandà de fe pert dla Congregazion de San Peter Claver per pudëi benedì santes, crëujes, padernostri y bedaies che dajova nce ndulgënzes per chiche giapova chësta cosses.
Andrea Desalla univa uni lunesc da Santa Cristina a Urtijëi a pé sula scines, ulache l se sentiva plu segur dai auti, purtan for pea na gran omberla, per jì a crì la jënt y pisté la munighes.

Andrea Desalla fova scialdi cunesciù tla populazion de Gherdëina y dla [[Val Badia]] ajache l savova da cunsië y da cunselé y suënz fé uni adalerch roba unida mancia. De chësc ie scrites truepa testimonianzes tl articul de Eduard Moroder y tl liber de Milia Kostner. 
== Bibliografia ==
* Giuani Senoner, Franzl da Costa: ''Festes te Gherdëina: Mëssa de diamant Seniëur Andrea Desalla''. Calënder de Gherdëina 1957, pl. 73-75.
* ''Seniëur Andrea Desalla''. Calënder de Gherdëina 1960, pl. 29-30.
* [[Eduard Moroder]]: ''Seniëur Andrea Desalla, te si vita de marueia''. Calënder de Gherdëina 1987, pl. 118-123.
* [[Milia Insam Kostner]]: ''Sn. Andrea Desalla. Vita y ntraunides de Sn. Desalla''. [[Union di Ladins de Gherdëina]], Urtijëi 2004.
* Chiocchetti Nadia: ''Nosta Jent. Persones y personalités dla Ladinia''. [[Union Generela di Ladins dles Dolomites]]. pl. 50-52 ISBN 88 901703 4 4.
== Cunliamënc ==
* [http://www.fotosantacristina.it/ld/archif.html?imagesize=large&imageq=10&datefrom=1870&dateto=1970&category=&search=Andrea%20desalla#contentstart Fotos de Andrea Desalla sun l archiv de fotografies Foto Santa Cristina.]
* [http://www.fotosantacristina.it/files/video/video-f7.mp4 Testimunianza video de "miracul" de Andrea Desalla.]
* [http://www.fotosantacristina.it/files/video/video-j2.mp4 Testimunianza video de na vedla persona judeda da Andrea Desalla.]

== Notes ==
<references/>
{{DEFAULTSORT:Desalla, Andrea}}
[[Categoria:Uem]]
[[Categoria:Religion]]
[[Categoria:Persones de Gherdëina]]
