
'''Letures y urazions per l vedlé'''
[[File:File"-Saint Paul Writing His Epistles" by Valentin de Boulogne.jpg|thumb]]

''Dala lëtra de san Paul ai Romans (5,5-11)''

Fredesc y surans! La speranza ne ngiana nia, ajache l amor de Die ie sentà ite te nosc cuer
per mesun dl Spirt che nes ie unì dat. Bele canche fan mo dëibli y piciadëures ie Gejù Crist
mort per nëus. L ie rie giaté zachei che mor per na persona giusta, al plu sarala che un vega a
murì per na persona che ti à fat dl bën. Ma Die à desmustrà si amor per nëus, davia che ntan
che fan mo piciadëures, ie Gejù Crist bele mort per nëus. Tan plu unirons salvei dal giudize de
Die tres ël, śën che son unic giustifichei tres si sanch. Davia che sce son unic pazifichei cun
Die tres la mort de si Fi, canche fan mo nemics, tan plu, śën che son pazifichei, unirons salvei
tres si vita. Ma no mé chël: nëus dajon gloria a Die per grazia de Gejù Crist, nosc Seniëur, per
nes avëi bele śën merità la pesc cun Die.

Prion:

Seniëur Idie, tu ies l linëus di fediei y la vita di sanc. Tu nes es salvà cun la mort y ressurezion
de ti Fi. Ebes misericordia de nosta surans y de nosc fredesc defonc, che tla vita à dat 
testemunianza de si fede tl mister de nosta ressurezion: lasci udëi per for ti gloria. Per Gejù
Crist, nosc Seniëur. Amen.

''Dala prima lëtra de san Paul a chëi de Tessalónich (1Tess 4,13-18)''

Fredesc y surans! Ne n'ulon nia ve lascé tl scur en cont di morc, acioche ne stajëis nia a ve fé
dainora sciche i autri che ne n'à deguna speranza. Sce nëus credon che Gejù Crist ie mort y
ressuscità, nsci abinerà Die per mesun de Gejù aduna cun d'ël nce chëi che ie morc. Chësc ve
dijons sun la Parola dl Seniëur: canche l Seniëur vën, ne n'arons nëus, i vives y mo restei, nia
vel' deplù de chëi che ie bele morc. L Seniëur nstës nfati unirà dal ciel canche l vën dat l
orden, pra la usc dl arcangiul y pra l sonn dla posauna de Die. Tl prim ressusciterà chëi che ie
morc tla pesc dl Seniëur. Dopro unirons nëus, i vives y mo restei, deberieda cun d'ëi tëuc tl
aier sun la nibles ancontra a Gejù. Po' sarons for cun nosc Seniëur. Daviadechël cunsulëve l
un l auter cun chësta paroles!

Prion:

Die uniputënt, tu es tëut su tla gloria de ti rëni ti Fi, do che l ova venciù la mort: cunzed a
nosta surans y a nosc fredesc defonc de tò pert cun ël al triunf sun la mort, y de pudëi nsci
per for cuntemplé té, Pere, che t'ies si criator y redentor.
Die, Gejù Cristi ie nosta ressurezion y nosta vita. Dà artën a nosta fede a crëier tla vita eterna
y mëina nosc defonc te paravis pra té. Per Gejù Crist, nosc Seniëur. Amen.
[[Categoria:Religion]]
