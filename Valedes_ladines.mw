{{Gherdëina}} 
[[File:Veduta del Gruppo Sella.jpg|thumb|La [[Grup dl Sela|grupa dl Sela]] ududa da [[Calfosch|Colfosch]] ie tl zënter de cater valedes ladines]]
L vën ratà pert dla [[Ladinia]] Dolomitica la valedes [[ladin]]es de:

* [[Anpezo]]
* [[Fascia]]
* [[Fodom]]
* [[Gherdëina]]
* [[Val Badia]]

I cunfins de chësc raion ie seniei dala strentures de [[Puntives]] y de Peraforada contra l raion de rujeneda [[Lingaz tudësch|tudëscia]]. Per la autra valedes ie l cunfin de carater linguistich, contra formes che passa via de pierpul te variantes cadorines o trentines<ref>Die Dolomitenladiner (Hg.Tobia Moroder) folio Verlag, Bozen,2016</ref>. Da chësta pert meridionela y urientela ti van do al vedl cunfin imperiel [[austria]]ch o dl prinzipat de [[Persenon]]. Ma dal pont de ududa linguistich possen raté l raion de [[La Rocia]] ladin, scebën che l sibe ora de chisc vedli cunfins storics<ref>Roland Verra/Hans Rabanser: Ladinia. Cinque valli nelle Dolomiti, Athesia, Bolzano, 1997</ref>.

Dal pont de ududa morfologich se tratel de n raion defin da mont, duminá dala [[Dolomites]], ratei danter i crëps plu biei dl [[Tera|mond]] y sota scunanza dl’Unesco.

La lerch per nridlamënc ie plutosc puecia y ie generalmënter mé da abiné tla valedes, te paejes y ridli duc sëura i 1000 metri sul livel dl [[mer]].

N possa dì che la Ladinia sibe chël raion, ulache natura y [[Lingaz|rujeneda]], [[cultura]] y cuntreda à na sëur ladina particulera y ulache i abitanc se recunësc tl’identità ladina.

L majer zënter dla Ladinia ie [[Anpezo|Cortina]] cun ntëur 6000 abitanc, na pitla zità da [[Munt|mont]], cunesciuda sëura dut l mond y renumeda per si infrastrutures olimpiches.

L majer zënter de [[Gherdëina]], cunesciù danter l auter per si produzion artistica, ie [[Urtijëi]], che arjonj cun la frazions ujines de sureghes ntëur 5000 abitanc.

Tla autra valedes iel plutosc deplu zëntresc, cun paejes plu o manco sterdui ora, coche tla [[Val Badia]], ulache i majeri paejes ie [[Al Plan]] y [[Badia]]. Nce te [[Fascia]] iel trëi de majeri zëntresc: Moena, Sen Jan de Fascia y Cianacei.

Te [[Fodom]] ie i majeri paejes Reba y La Plie.

L vën sciazá che ndut sibel ntëur 30000 Ladins te chësta cin valedes, ma i dac ne ie nia segures, davia che tla pert de souramont ne iel nia detlarazions de purtenienza di lingac<ref>Nuovo Atlante Ladino ( a cura di Mauro Marcantoni), ed.Iasa, Trento, 2006</ref>.
La Ladinia ie spartida danter la Provinzies Autonomes de [[Bulsan]] y de [[Trent|Trënt]] y la Provinzia a statut normal de Belun.
Per gauja de chësta spartizions ie la Ladinia plutosc n teritore ideal o etnich che no na unità aministrativa recunesciuda.

==Plates cunliedes==
*[[Storia dles valades ladines dles Dolomites]]
*[[Dolomites]]
*[[Ladin]]
*[[Ladinia]]

==Notes==
<references responsive="" />4.  Roland Verra. Una Ladinia possibile. Cosiderazioni.Ricostruzioni.Proposte, Union Generela di Ladins dla Dolomites,Ortisei, 2021
[[Categoria:Ladinia]]
[[Categoria:Talia]]
