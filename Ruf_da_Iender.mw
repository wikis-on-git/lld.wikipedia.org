{{Gherdëina}}[[File:Basaltsäulen Jënder Gherdëina.jpg|miniatura|alt=L Ruf da Iender|L Ruf da Iender]]L '''Ruf da Iender''' ([[tudësch]]: ''Salteriebach'', [[talian]]: ''Rio Saltria'') ie n [[ruf]] te [[Gherdëina]] che nasc sun [[Mont Sëuc]], regor tres la [[Iender|val de Iender]] y va tl [[Derjon]] a [[Soplajes]]/Mulin d'Odum tl chemun de [[Santa Cristina]] a n'autëza de zirca 1.300 metri.<br>
L Ruf da Iender ie sënz'auter l ruf plu salvèr de Gherdëina. L nasc sun la mont de [[Gardejea]] sun [[Mont Sëuc]], daujin al [[Jëuf da Duron]], regor tres i Bosc de Gardejea nfin ja [[Sautaria]] y da ilò inant tres [[Iender]]. Te ''La Buja'', n puech sëura l vedl ''Puent de Piera'', tolel su l [[ruf de Cunfin]] che nasc tl [[Plan da Cunfin]] plu a est ai piesc dl [[Saslonch]]. Da ilò inant fej l ruf ora l cunfin danter i chemuns de [[Ciastel (chemun)|Ciastel]] y [[Santa Cristina]].<br>

L ruf ie lonch 8,7 km y cun n [[ciavuel idrografich]] de 33,6 km² tolel ite na gran pert de la Mont Sëuc. Tl ciavuel idrografich ie dantaldut sas vulcanich de la grupa Fernazza. L ruf passa tres deponac dl [[Cuartener]]. L raion ntëur l ruf ie plu insu preies y montes, pona pastures y bosc da odla. L tòch plu in ju ie ërt y strënt. A l'autëza de Sautaria vën tëuta ega dl ruf per fé [[strom]] y d'inviern per fé [[nëif]]. L'[[eghes pazies]] vën purifichedes a [[Pontives]].

[[File:Puent de sas Jënder Gherdëina.jpg|miniatura|alt=Puent de Përa.|Puent de Përa.]]

L ruf de Iender ie cun l [[Ruf de Piz]] y l [[Ruf da Bula]] un di ruves che porta l'ega de Mont de Sëuc tl [[Derjon]].

Plutosc cumplichei ie i inuemes di ruves y fussiei che vën a furmé l Ruf de Iender sun Mont de Sëuc. Suënz muda chisc ruves inuem aldò di mejes ulache i passa.

Dan se tlamé '''Ruf da Iender''' dal Puent dl Zemmer fina a Saltria se tlama l ruf '''Ruf dla Sia''' (Sagbach). Mo dant se tlamel '''Ruf de Sautaria'''.

;Ruf de Sautaria
L Ruf de Sautaria tol da man ciancia i ruves Ruf Ceforn (Tschaforn o Tschafun) che tol l Ruf dl Römer a man ciancia y a man drëta l Niasn Bachl; l Zatzer Bach che nasc sciche Ruf de Furcia (Furscher Bach) che  vën ju dala Furcela di Dënts de Tiëra Cuecena y che tol japé l Ruf Tomaseth; l Ruf dl Dialer o Ruf Tonetsch, dai ëures de Fascia; l Curasòa Bach che devënta Ruf de Gardejea, for mo dai ëures de Fascia; l Ruf de Sassëch da sot a Sas Plat che devënta Ruf dl Zallinger; l Ganser Bach y l Radauer Bach che vën ju dal Florian.

Pra la Sia de Sautaria rua adum i ruves Ceforn da man ciancia, l Ruf de Sautaria y l Radauer Bach da man drëta y forma l Ruf dla Sia.

;Ruf dla Sia.
A man drëta rua tl Ruf dla Sia l Ruf dl Iaider. L Ruf de Chemun, che muda inuem al do di mejes ulache l passa, scumëncia cun l Ruf dl Fëigher, devënta Fulterer Bach y Niggele Bach y va do n pisciadoi, a man drëta tl Ruf dla Sia pra l Puent dl Zemmer y forma cun l Ruf dla Sia l Ruf de Iender.

;Ruf de Iender
Tl Ruf de Iender ruva da man ciancia l Trojer Bach y l Ruf de Piz Fosch. A man drëta va tl Ruf dla Sia i Fussiei dla Prënsa, duc cun n pisciadoi japé, y l Ruf dla Gran Prënsa nce cun pisciadoies japé (Pisciadoies dl Prënsa). Plu injù tol l Ruf de Iender l Ruf de Cunfin, y l Ruf Pan y Lat.

== Bibliografia ==
* [[Edgar Moroder]]: ''Seiser Alm - Mont de Sëuc - Alpe di Siusi. Flurnamenkarte, Parzellenkarte, Begleitbuch.'' Lia per Natura y Usanzes, Urtijëi 2001. ISBN 88 86102 27 5.
{{Ruves de Gherdëina}}
[[Categoria:Ruves de Gherdëina]]
