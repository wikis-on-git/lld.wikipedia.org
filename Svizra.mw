[[File:Europe location CH.png|300px|right]]
La '''Svizra''' (per tudësch ''Schweiz'', per franzëus ''Suisse'', per talian ''Svizzera'', per rumanc ''Svizra'') ie n stat dl'[[Europa]] zentrela. La Svizra cunfina a nord cun i [[Paejes tudësc]], a est cun l Liechtenstein y l'[[Austria]], a sud cun la [[Talia]] y a vest cun la [[Franzia]].

L inuem ufiziel ie '''Cunfederazion elvetica''' (per tudësch '''''Schweizerische Eidgenossenschaft''''', per franzëus '''''Confédération Helvétique''''', per talian '''''Confederazione Svizzera''''' y per rumanc '''''Confederaziun Svizra''''', la sigla CH vën dal latin '''''Confoederatio Helvetica'''''). La zità-cë ie Berna, che ie al medem tëmp ence l cë-luech dl cianton omonim.

La Svizra ie spartida te cater raions geografics, lenguistics y culturei desferënc: l raion tudësch, l raion franzëus, l raion talian y l raion grijon.

L [[lingaz tudësch|tudësch]], l [[lingaz franzëus|franzëus]] y l [[lingaz talian|talian]] ie i lingac ufiziei; l [[lingaz rumanc|rumanc]] vën cunsciderà coche lingaz naziunel, ma ne gode nia dl status de lingaz ufiziel. I documënc ufiziei dl'aministrazion federela muessa vester a disposizion ti trëi lingac ufiziei, na verscion per rumanc iel mé sun dumanda. L [[lingaz arpetan]] vën cunsciderà coche [[lingaz de minoranza]].

I svizri ne ie donca nia na nazion coche cumenanza de na grupa etnica, linguistica y religëusa. L sentimënt de perteniënza se basa plutosc sun l troi storich chemun, sun la condivijion de mic naziunei y de fundamëntes istituzioneles (federalism, democrazia dreta, neutralità), sun la geografia (l'[[Elpes]]), sun la pitla dimenscions amesa i jeanc européesc y pert sun l stolz de reprejenté n caje particulèr te Europa.

La Svizra ie stata na cunfederazion de ciantons mé fin dl 1848. Da chësta data iela ''de facto'' na republica federela cun 26 ciantons.

Cun na reunida pro persona de 52.600 francs svizri dl 2004 (33.000 Euro), ie la Svizra un di paejes economicamënter plu pruspèrs al mond. Trëi cherc dla forza lëurativa ie atifs tl setëur terzièr.

La pulitiga furesta ie carateriseda dala neutralità tradizionela. La Svizra fej pert dla Nazions Unides, dl'EFTA, dl Cunsëi europée, dl'Urganisazion mundiela dl cumerz ma nia dl'[[Union europea|Union européa]].
{{Europa}}

[[Categoria:Svizra| ]]
[[Categoria:Stac dl'Europa]]
