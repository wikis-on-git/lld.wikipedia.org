
[[File:Freinadametz-Kirchenfenster.jpg|thumb|Ujöp Freinademetz]]
Sant '''Ujöp Freinademetz''' (聖福若瑟, ''Shèngfú Ruòsè'' per cineis) é nasciù su Oies a San Linert ([[Badia]]) ai 15 d’auril 1852. Al fova l cuart de tredesc mutons de na familia da paur dret religiousa. Na fede viva y n amour sinzier al proscim, che al ova emparé a ciasa, é la fondamenta per sia cherdeda. Ti agn che al studiova a Persenon él vegnù brancé da la parola dla Scritura che al ova audì te na perdica: „Al é i mutons che svaia do pan, ma al n'é degugn che ti l romp“ (Lamentazions 4,4); al audiva chestes paroles sciche n scrai di mutons pagans do la verité y la grazia dla fede cristiana; chesta esperienza é deventeda per Ujöp la semenza che é sfioreda su, tolan a cuer la cherdeda de jì tles miscions.

Ai 25 de messel 1875 él vegnù consacré preve y é ruvé caplan a [[San Martin de Tor|San Martin]]. Ai 11 d’aost 1878 àl tegnù dailò sia perdica de comié y é ju tla ciasa miscionara de Steyl, permò fondeda trei agn denant, y é deventè un di doi prums anunziadours dl vagnele dla congregazion miscionara.

Da d'aisciuda dl 1879 él pié via tla Cina. Al ti à dit arevedei per amour a Chel Bel Die y ai fredesc, lascian endour sia familia, a chela che al fova dret taché, y a sia patria tant ameda, per ne les vedei mai plu.

Trenta agn él sté miscionar, empruma tla Diozeja de Hongkong y spo tl Shantung meridional. Zenza se stancé y con na bonté che davagnova i cuers dla jent, àl operé sciche pionier y miscionar jian da na luegia a l'autra; al ti stova do con lezitenza ai cristians permò convertis, cialova de enjigné de bon catechisc' y se festidiova per la formazion de prevesc dl post. Deplù iadesc àl abù da porté la responsabelté per dut l raion dla miscion; dal 1900 inant fòvel superiour dla congregazion di miscionars de Steyl tla Cina.

Do che sia vita é steda n per de iadesc al pericul, él mort dal malac ai 28 de jené l ann 1908. Freinademetz, che fova respeté y benvolù dai confredesc y dai cristians, vegniva defata conscidré sciche n sant. Tres deplù credenc, dantadut tla Cina, te [[Südtirol]] y tl’Austria, à metù man da l invochè do sia interzescion.

L’ann 1936 à scomencé l prozes informatif y dl 1951 l prozes apostolich per la beatificazion.

La domenia dles miscions dl ann sant 1975, é Ujöp Freinademetz vegnù declaré beat adum con Arnold Janssen, l fundadour di Miscionars Verbic, y ai 5 de otober 2003 él vegnù declaré sant.

La ciasa olàche al é nasciü é deventeda l travert de trueps pelegrins da endlonch adalerch.
-----------------------------
[[File:Josef Freinademetz 02.jpg|thumb|Ujöp Freinademetz primiziant]]
<i>
En gaujiun dla mëssa novela dl M.R.S. Ojöp Frëinademez da Oies, zelebrada a Badia, ai 5 d' Agost 1875. Ciantia 


Söles parores dl' Apocalissa c. 2. V. 17. ''"Vincenti dabo manna absconditum." ''

<poem>
Reverendo Primiziant, 
Fi ne sëise plü da Oies, 
Mo dla Chiesa militanta: 
Desprijëis ligrëzes groies, 
Por n ciafé sëgn cënt deplü, 
Col brilant onur lassö. 

Che n' invidiëia le sazerdot? 
Bel incö s' él gnü tla man, 
A n sëgn, a n pice mote 
Chël Bel Dî, a scorné le malan, 
Mo cun festa al cil intier, 
Y en aiüt a chi, che le chir. 

De n bel angel la ligrëza, 
Che Se lomina incö söl müs, 
O ciarede, ch' ais fermëza, 
Fin ch' Üsc dis sará madüs: 
Zerto n prou, che vir inozënt, 
Dlunch y tres sará contënt. 

Mo miraco, che l' ëis vagada 
A gní prou söla ria acia 
De mile y mile lus por strada: 
Guai, tormënc, la mort manacia 
Le ri monn verc y ingiané, 
Y i sarëis n tai tl edl, ch' i fej me. 

Frësca é l' ega y bel sarëna, 
Che da crëp vá y placia en banch: 
Tan plü bela y de virtú plëna 
Dl prou la vita intënta te sanch: 
É le discepul fortuné, 
So maester sc' ël pó somié. 

Vives cënt siur primiziant 
Recevede sura le cënt; 
Mo i angeli a mile n ciantes 
Chël de d' Osc gran paiamënt, 
Por i beac en paraisc, 
Ch' ëis salvé cun Üsc amisc. 
Che ciamó na eterna noza 
Deboriada orunse fá; 
Söles stëres en caroza 
Junde al past, che l' Agnel nes dá: 
A mangé - ai Amisc él sigü - 
Chël divin mana ascognü. ﻿

</poem>
</i>
==Wikidata==
[[d:Q45210]]

[[bar:Joseph Freinademetz]]
[[de:Josef Freinademetz]]
[[en:Joseph Freinademetz]]
[[es:José Freinademetz]]
[[fr:Joseph Freinademetz]]
[[it:Josef Freinademetz]]
[[ja:ヨゼフ・フライナーデメッツ]]
[[la:Iosephus Freinademetz]]
[[nl:Jozef Freinademetz]]
[[no:Josef Freinademetz]]
[[pl:Józef Freinademetz]]
[[pt:Josef Freinademetz]]
[[ru:Фрайнадемец, Иосиф]]
[[zh:聖福若瑟]]
