'''Puntives''' o '''Pontives''', dit nce '''Porta Ladina''', ie n raion te la valeda de [[Gherdëina]] che vën cunscidrà l cunfin de Gherdëina. L ie tl chemun de [[Laion]], de viëres de la pert [[tudësch|tudëscia]] dla [[valeda]]<ref>'' Libri  nueves.''Calënder de Gherdëina 1913, pl. 66</ref>. Scebën che [[geografia|geograficamënter]] fina la valeda de Gherdëina a [[Pruca]], fina a Puntives la pert [[lingaz ladin|ladina]] de Gherdëina.<br>
L ne'n ie nia tler da ulache vën l'inuem. Una teoria ie che l vën dal [[lingaz latin|latin]] ''pontifex'' che uel dì ''papa'' o ''vëscul'', ajache Gherdëina fova di vësculi de [[Freising]] y [[Augsburg]]. N'autra teoria ie che l vën dal latin ''pontus rives'' che uel dì ''puent sun l'ega''<ref>Cristl Moroder: ''Resciesa''. Calënder de Gherdëina 1960, pl. 36-37</ref>.
N dijova suënz che ora n Puntives fova la valeda stluta y che dan Puntives fossl stat n gran lech, che ruova nchina a [[Urtijëi]], ma chël nen ie mei stat desmustrà.

A Puntives ie uni metudes njinies y aparac a filtré l'eghes pazies de Gherdëina y a dé ju l refudam<ref>Hansi Moroder: ''Pudessans'a mo se nmaginé l refudam ju per i ruves? L problem dl refudam a Urtijëi dai ani '60 al didancuei''. Calënder de Gherdëina 2009 , pl. 200-202.</ref>. Plu inora ie na zentrala dal strom<ref>[[Guido Insam]]: ''Turbines dal’electrisc menedes dai ruves de Gherdëina''. Calënder de Gherdëina 1984, pl. 43 </ref>. 

A man drëta dl [[Derjon]] ie n raion artejanel ulache ie nce dal 2003 incà la sënta dl [[Aiut Alpin Dolomites]] y la sënta di joleri Elikos. Da n valgun ani à ilò nce la galaries d'ert ''Vijion Art Gallery'' y ''Doris Ghetta'' si sëntes.

Sula pert nord dl Plan de Puntives fova l luech y la vedla cësa de Puntives che ie stata trata ju per fabriché l hotel Pontives<ref> Bera Sepl Moroder da Jumbiërch. N lecort di 140 ani da si nascer''. Calënder de Gherdëina 1987, pl. 108 (pitura dla cësa).</ref>.

Ai 27 de setëmber 1997 ie unida giaurida, a man drëta dl stradon do Socrëp, na palestra per l’arpizeda sportiva y tradiziunela tlameda “Cava de Puntives” <ref>''Cronica 1996''. Calënder de Gherdëina , pl. 191.</ref>

== Sas de porfir ==
[[File:Musnata a puntives Bulacia Gherdëina.jpg|miniatura|La Mujenata tl bosch de Puntives]]
A nord tl bosch de Resciesa iel de gran roes de sasc de porfir quarzifer che se tlama ''La Mujenata''. Da chësta roes univl tëut sasc y menei te Gherdëina cun ciars de bues o ciavei per fé su duta la cëses y la dliejes<ref>Edgar Moroder: ''La Mujenata''. Calënder de Gherdëina , pl. 175-178.</ref>. 

A Puntives fovel unit da [[Falciade]] l seniëur Piere Scola (*Falciade 1831; †[[San Piere (Laion)|San Piere]] 1895) che ova metù su na cësa tlameda ''Eremitasc'' ulache l stajova cun si familia. Ël fova drët bon de taië pieres y à fat feter duc i vedli droc che ie te Gherdëina<ref>Luis Senoner: ''I vedli droc''. Calënder de Gherdëina 1977, pl. 68-83.</ref>.
== Bujes frëides ==
Tla mujnata de Puntives dal n post ulache i sasc fesc sciche n tunel per l'aria che vën ora dessot duta frëida. Chisc chëui univa adurvei zacan per tenì la spëisa y la buandes al frësch. Un de chisch ie sul Troi de Mujenata y ie sota scunanza dla Provinzia<ref>[http://gis2.provinz.bz.it/mapAccel/DataAccess.jsp?id=992 Monumënt naturel sota scunanza dla Provinzia de Bulsan-Südtirol]</ref>.
== Ciaucëia ==
A Puntives ie mo da udëi na vedla [[ciaucëia]] <ref>M.O.([[Amalia Anderlan Obletter]]): ''La Ciauc''. Calënder de Gherdëina 1971, pl. 96-98.</ref><ref>Elfriede Perathoner: ''La ciaucëia de Pontives''. Calënder de Gherdëina 2013, pl. 100-101.</ref>

== Notes ==
<references/>

== Bibliografia ==
* ''L salvan de Puntives''. Calënder de Gherdëina 1960, pl. 63-66.
* Stefan Demetz: ''L salvan de Puntives Traduzion de "Der Wilde von Pontifes" ora de "Dolomitensagen" de Karl Felix Wolff''. Calënder de Gherdëina 2009, pl. 181-183.

[[Categoria:Ridli te Gherdëina‎|Puntives]]
[[Categoria:Urtijëi|Puntives]]
