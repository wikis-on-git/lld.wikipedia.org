L prim ann academich per maestri y maestres dl’elementera y dla scolina tlo tla
'''Repartizion ladina''' a Persenon ie pià via d’autonn dl ann 1998. L fova mé trëi
studëntes ladines che se ova scrit ite. Ma me lecorde che l Dr. Friedrich
Schmidl – ntlëuta Vizepresidënt dl’Università – me à dit: „Sollte es ein Jahr
auch nur einen ladinischen Studenten geben, wir werden die notwendigen
Kurse trotzdem halten“. Do 6 ani, tl ann academich 2003/04, fovel bele za. 30
studënc ladins y mo 6 ani do, tl ann academich 2009/10, ans bele 52 studënc
scric ite. Cun chëst’ann sons ruvei avisa a 60 studënc scric ite, ënghe sce l ne ie
plu pià via chëst’ann degun curs “in service” coche n ti dij, per maestri che nsënia
bele. N dut se à scrit ite fina śën tla Repartizion ladina da canche la ie unida
metuda su 114 studënc. Gran pert de chësta studëntes – l ie belau dut mé
studëntes y mé uni tant n studënt – vën dala doi valedes ladines dl Südtirol:
Gherdëina y la Val Badia, y tlo muessen dì che l nen vën de plu dala Val Badia;
una o l’autra studënta ons dala Val de Fascia y una nen ons al mumënt nce da
Fodom. Sambën che per la studëntes dla valedes ladines ora dl Südtirol ie la
cunescënza dl tudësch na cundizion nia tan saurida da arjonjer.


