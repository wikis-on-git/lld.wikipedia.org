{{Gherdëina}}[[File:Oswald von Wolkenstein 2.jpg|thumb|Portret de Oswald von Wolkenstein]]'''Oswald von Wolkenstein''' (* ntëur al [[1377]], bonamënter tl [[Ciastel Schöneck (Südtirol)|ciastel Schöneck]] te la [[Val de Puster]]; † 2 agost [[1445]] a [[Maran]]) fova n [[poet]], [[ciavalier]] y ciantarin [[tirol]]esc dla familia de [[Wolkenstein-Trostburg]].

L ie un di majeri autores dla leteratura tudescia de si tempes, danter la tradizion dl Minnesang bele surpasseda y n renuvament stilistich y formal defin particuler. Si cumposizions poetiches ie plëines de vita y ie daujin ala urità storica, scebën che l poet nstës fosse plutosc nteressà a auzé ora si aventures y si arjontes tl ciamp artistich y nce politich, davia che l se ova mpenià te miscions diplomatiches y nce de viera, danter l auter contra si prinz de [[Tirol]] da ntlëuta.

Per chel che reverda l mond ladin iel da lecurdé che Oswald savova n grum de lingac y plu de segur nce l ladin de si paures, davia che n abina vel referiment linguistich de chesta sort te n valguna de si cumposizions.

La vita scialdi turmenteda de Oswald à nce ispirà l gran artist grafich de [[Urtijëi]] [[Markus Vallazza]] a na lingia de [[dessëni]]es y stampes de gran valor artistich y de gran putënza tla esprescion. L ie nce ntressant lecurdé che Oswald fova unì acusà de avëi rubà y schendù i giuei dla fëna de si majer fra Michael propi tl [[Ciastel de Val|ciastel de Val]] te [[Sëlva]].

==Funtana==
* Ulrich Müller, Margarete Springeth ''"Oswald von Wolkenstein"'' Leben-Werk.Rezeption, De Gruyter, Berlin, 2011
