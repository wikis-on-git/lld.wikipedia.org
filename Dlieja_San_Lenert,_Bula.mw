[[File:Parish church Bula Gherdeina.jpg|miniatura|alt=La dlieja de San Lenert dancà.|La dlieja de San Lenert dancà.]]
{{Gherdëina}}

La '''Dlieja San Lenert''' ie la dlieja dla pluania de [[Bula]] te [[Gherdëina]]. La dlieja ie dedicheda a San Lenert abat, prutetëur di perjonieres, perchël veniel suenz mustrà cun ciadëines, y dl bestiam. 

== Storia ==
L' prim iëde vën la dlieja cun curtina, dedicheda a San Lenert,  numineda l'an 1295, 1339 y 1359 te na lëtra de ndulgënza dla pluania de Ciastel, a chëla che audiva Bula, Sureghes y Runcadic<ref>Laura Ciechi: ''700 ani Bula y Runcadic''. Calënder de Gherdëina 1989, pl. 29.</ref>. 
Tl 1539 à Bula giapà per l prim iëde n preve per si cont. Tl 1696/97 iela unida auzeda a curazìa y tl 1919 a pluania sota l pluan Anton Prinoth de Sëlva. 
Tl 1697, canche Bula ie deventeda vera curazia iel unì metùda su nce na congregazion di àbeti, che fosa na cunfraternita dla [[Madona di Àbeti|Madona dl Scapulier]]. 
Dant tucova Bula pra la pluania de Ciastel. Tl 1856 ie unì metù su n cor de dlieja y l ie unì benedì n orgun nuef.

== Cronica de Ciprian Pescosta ==
Dala cronica de Bula che ova nutà su l curat [[Ziprian Pescosta]] de Colfosch, che fova stat curat sa Bula ti ani 1865-1877, ons truepa nutizies sula cura dl'anes sa Bula y sula dlieja.

La curazia da Bula fova plu da giut metuda adum da 3 ridli, raions o ujinanzes: [[Sureghes]] cun 40 cëses, [[Runcadic]] cun 32 cëses - n ti dijova nce (Neurat) - y Bula (St. Leonhard Malgrey) cun 25 cëses. Ora de chisc 3 ridli messova Bula nce se cruzië dla cura dl'anes sun [[Mont de Sëuc]]. 

Bele pra la spartizion de Urtijëi dala curazia de Santa Cristina tl 1652 univel  cumandà, da pert dla diozeja de Persenon de pudëi jì a mëssa ta Santa Cristina y de pudëi giaté ilo i santiscimi sacramënc, ai mejes (coche nutei su da Ciprian Pescosta) de Kripp, Kelder, Hiender, Oberglasura, Unterglasura, Putschatsch, Tröbe, Litschong, Sabeding y Brachiang . Tla medema lizënza dl 1652 ti iel nce unit dat ai doi mejes Litschang y Branbiang la medema rejon de tò pert ala funzions a Santa Cristina. 
<gallery>
Dlieja de Bula dedite.JPG|La dlieja dedite cun l gran autere.
Dlieja San Lenert dedite porica Bula.jpg|La porica y l'orgun.
Dlieja San Lenert dedite cansla Bula.jpg|La cansla.
Dlieja San Lenert dedite viere Bula.jpg|N viere depënt dl 1913.
</gallery>
I mejes de Sureghes ie tl 1778 unii sometui ala curazia de Urtijëi. Daviadechël toca da ntlëuta pra la curazia da Buia mé plu Runcadic.
Ora di “Urbar” vidimà, 1 register ufìziel dla puscions, iel da udëi che ai 6 de fauré di 1653 se dajova Bula bele 1 titul abusif de curazia. La costituzion plëina dla curazia ie jita ndrova permò l ann 1696-97.

Tl 1697 vëniel, sentà ite te n autere da na pert la cunfraternita dl scapulier. L depenjadëur Renzler senior (Christian Renzler) de San Laurënz de Puster à daldò depënt l cheder (bonamënter ntlëuta) dl gran autere (sën sul autere de man ciancia). 

Te n documënt iel scrit che la dlieja fova unida ngrandida tl ann 1555. 
Danter 1 1740 y 1 1745 ie la dlieja ino unida dertureda su dassënn. 
Tl 1845 iel unit desfat 1 presbitere, che fova dut fret, y remplazà cun na porica a forma de n triangul, tla medema larghëza dia dlieja. 
L ann 1838 iel unit ngrandì la curtina y lascià fé da Josef Pichler de Tluses stazions dedite nueves.
Tl 1855 univa la dlieja auzeda y slungëda a uzidënt per davanië plu lerch sun porica per 1 orgun y per i stuei. 

Da vedlamënter messova la jënt da Bula y de Sureghes per la ciarestia de prevesc (y chësc ie cunfermà te n documënt) viver zënza uni batejei o giapé d’autri sacramënc, zënza ji a pista y zënza pudëi uni suplii. L fova ntlëuta nce rie abiné curac che cunesciova la rujeneda de Gherdëina. 
D'inviern univa i morc de Sureghes giavei ite tla nëif y d’ansciuda menei sa Buia sëura la Mont de Sëuc via. La luntananza da Ciastel ie bonamënter propi la rejon ciuldì che la dlieja da Buia ie unida frabicheda. Dant univa i morc nchinamei suplii a Ciastel.
[[File:Stazions dla creusc III Dlieja de Bula.jpg|miniatura|Terza stazion dla Crëusc de Jakob Jenewein 1725.]]
=== Pruzescions ===
N Juebia dai Andli univel tenì na pruzescion scialdi solena, sciche nce n San Piere y San Paul. L di de Santa Maria univel jit n pruzescion a San Michiel: n' ëura da jì.
Plu da giut univel nce jit n crëusc sun Bulacia, ma ajache chësc fova massa sfadiëus ne vën chësta pruzescion giut nia plu tenida. N la festa de San Piere y San Paul univa chëi da Ciastel n pruzescion sa Buia passan très la Mont de Sëuc.

== Dlieja ==
La dlieja ie longia 22 metri y lergia 8 m. cun n revëut a barijel. Tl presbitere iel trëi vieresc y sul parëi de man drëta a urient doi, duc cun archët romanich. Ntëur dlieja dedora ie afrësc dla stazions dla Via Crucis depëntes da [[Jakob Jenewein]] tl 1725.

== Dedite ==
L gran autere ie baroch cun doi sanc Miculau y Ciascian bonamënter di [[Martin Vinazer|Vinazer]].
La tofla d'autere depënta tl 1745, che mostra  San Lenert ai piesc dla Madona cun Bambin, iè de Jakob Jenewein . Al auta tl autere ie depënta la Santa Trinità. La segra de Bula ie for stata festejeda per l di dla Trinità, che fosa ai 12 de juni. 
A man ciancia ie n mënder autere cun la Madona dl scapulier y la pueranes de Renzler dl 1840 ca. Dales pertes iel statues de San Piere y San Paul.
A man ciancia de dlieja iè na vedla dunfiërta de sas dl 1767.

<gallery>
Hauptaltar Pfarrkirche Pufels.JPG|L gran autere.
Dlieja San Lenert San Miculau Bula.jpg|Statua de San Miculau sul gran autere
Dlieja San Lenert San Ciascian Bula.jpg|San Ciascian.
Bulla Pufels 071.JPG|Autere cun la Madona dl scapulier y la pueranes.
</gallery>
== Statues ==
<gallery>
Dlieja San Lenert Madona Bula.jpg|Madona cun doi Crëujes de cunsacreda (Crëujes di Apostuli).
Heilige Anna und Maria in Pufels.JPG|Statua de Sant'Ana y Maria.
Dlieja San Lenert sas dunfierta Bula.jpg|Sas dla dunfiërta dl 1763.
Dlieja San Lenert SpiritSant Bula.jpg|Spirit Sant ziplà sul revëut de dlieja.
</gallery>
== Pitures ==
Te dlieja ie depëntes 12 Crëujes de cunsagreda, dites nce Crëujes di Apostuli.
<gallery>
Pitura tla dlieja de Bula.JPG|Pitura de Renzler dl 1813, ''La bona y la stleta pista y cumenion''.
Dlieja San Lenert Madona cun sanc Bula.jpg|La Madona di Àbeti cun i sanc Lenert Ciascian y Antone.
Dlieja San Lenert coronazion dla Madona Bula.jpg|Pitura dla Ncuronazion dla Madona dl 1688.
Dlieja San Lenert dedite IV stazion Bula.jpg|IV Stazion dla Crëusc de J. Pichler 1855.
Dlieja San Lenert Santa Cecilia Bula.jpg|Medalion dla porica cun depënt a frësch de S. Zezilia.
</gallery>
== Ciampanil ==
L ciampanil dla dlieja tla pert basa ie romanich. Plu tert iel unì auzà cun na pert a ot ciantons y vieresc a [[bifora]], sëura n sgors de vieresc a [[trifora]].

== Monumënt sota defendura ==
La dlieja de San Lenert ie sota defendura dla Provinzia de Bulsan<ref>[https://www.provinz.bz.it/kunst-kultur/denkmalpflege/monumentbrowser-suche.asp?status=detail&id=15309 Monumënt sota defendura dla Provinzia Bulsan Südtirol.]</ref>.
[[File:Curtina cun capela di prevesc Bula.jpg|miniatura|alt=Pelda de curtina ulache ie suplii i prevesc da Bula.|Pelda de curtina ulache ie suplii i prevesc da Bula.]]
== Calonia ==
[[File:Entrance to the ancient rectory in Bulla.JPG|miniatura|La entreda dla calonia.]]
La calonia ie unida fabricheda tl 1699 y ie sota scunanza dla Provinzia<ref>[https://www.provinz.bz.it/kunst-kultur/denkmalpflege/monumentbrowser-suche.asp?status=detail&id=15308 Calonia sota scunanza dla Provinzia de Bulsan -Südtirol.]</ref>. Sun porta de calonia ie depënta da Jakob Jenewein la Madona dl aiut do Lukas Cranach. Aldo che i vedli conta dëssa l Jehnewein vester tumà ntëur y  mort doche l ova depënt chësta Madona <ref>Tresl Gruber: ''La dlieja da Bula''. Calënder de Gherdëina 1960, pl. 77-82.</ref>.

== Curiosità ==
Tl Museum Gherdëina iel da udëi dessënies de crëida cuecena dl 1490 depëntes sun n vedl taflà de na majon dl meje Biërjun ulache stajova l curator dla dlieja de Bula. Un n dessëni mostra coche univa tra su na ciampana sul ciampanil dla dlieja de Bula.   
== Notes ==
<references/>

== Bibliografia ==
* Matie Ploner: ''Gratulazion dei cari curazians da Bula''. Calënder de Gherdëina 1915, pl. 63-64.
* Tresl Gruber: ''La dlieja da Bula''. Calënder de Gherdëina 1960, pl. 77-82.
* ''Sn. Giuani Senoner de Santuel, 16 ani pluan de Bula''. Calënder de Gherdëina 1975, pl. 77.
* Leo Crepaz da Maidl: ''Sa Bula a noza''. Calënder de Gherdëina  1981, pl. 135-139.
* Laura Ciechi: ''700 ani Bula y Runcadic''. Calënder de Gherdëina 1989, pl. 28-39.
* N lecurdanza de Luis Costa dl Mëune - Bula''. Calënder de Gherdëina 1996, pl. 57-59.
* Franz Moroder da Costa: ''Estrat ora dla cronica de Cyprian Pescosta curat da Bula dal 1865 al 1877''. Calënder de Gherdëina 2015, pl. 139-150.
* Babi Pitschieler da Nudrëi: ''N di de festa sa Bula (storia)''. Calënder de Gherdëina  2021, pl. 174.

== Cunliamënc ==
[https://www.pluaniaurtijei.it/nl/ladin-s-messes/ Mësses tla dlieja San Lenert sula plata dla Pluania de Urtijëi.]

[[Categoria:Dliejes de Gherdëina|Lenert, Bula]]
