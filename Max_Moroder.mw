{{Gherdëina}}

'''Max Moroder''' (*[[27 de agost]] [[1943]] a [[Persenon]]) fova n cellist de [[Gherdëina]] tl orchestra dl [[Teatro alla Scala]] a [[Milan]] y diretëur dla [[Scola de Mujiga de Gherdëina]] per 20 ani.

== Biografia ==
Max Moroder ie mut da Camilla Prinoth y de Viktor, nasciÙ te na familia de scultëures y moleri dla cësa Tannenheim a [[Urtijëi]]. I fredesc ie Edmund y Guido moleri, Herbert y Georg scultëures, Uli dla butëiga di ciofes y la surans Claudia y Viki. Bele si nëine [[Friedrich Moroder|Friedrich]], fì de [[Josef Moroder Jumbiërch]] fova scultëur. L à maridà Agnes Hofer y i à abù trëi mutons: Romed trainer dl saut de schi, Gerald scultëur y Tobia lità doi iëdesc ambolt de Urtijëi.

Max Moroder à mparà a ziplé da si pere Viktor. Bel prësc ovel giatà la pascion per l cello nce tres si fra Edmund i fova jit tl Conservatorio Claudio Monteverdi a [[Bulsan]] ulache l à giatà l diplom l'ann 1966 cun Antonio Valisi. Puec dis do avëi l diplom iel stat tëut su tla Scala de Milan.
Tla Scala ie Max Moroder stat cellist de fila fina l'ann 1971 ulache l à sunà cun i majeri dirighenc sciche Gavazzeni, Abbado, Sawallisch, Muti y solisc sciche David Oistrach. David Oistrach rujenova tudësch y Max Moroder messova fé la traduzion a si colegs dla Scala che ti dijova a Max de mparé miec l talian. Tl' America ie Max Moroder jit a suné cun Herbert von Karajan tla Carnegie Hall y pra la mostra mundiela Expo 67 a Montreal.

Tl 1971 ie Max Moroder passà ala Orchestra Sinfonica dla Rai de Milano fin al ann 1978.

Tl 1979 à Max Moroder, adum cun [[Stefan Demetz-Sulé|Stefan Demetz]] y Theodor Rifesser metù su la Scola de Mujiga de Gherdëina. Ilò al nsenià fin al ann 2002 y ie stat diretëur  dal 1981 al 2002.

Tl 1981 à Max Moroder metù su adum cun Ottavia Kostner y Georg Egger la ''Südtiroler Streichakademie'' ulache Max à sunà per 20 ani. 

Max Moroder se à dat ju scialdi per l svilup di raporc per l artejanat danter Gherdëina y l Perù.
== Scric ==
* Max Moroder: ''15 ani cuntat Gherdëina - Perù''. [[Calënder de Gherdëina]] 1997, pl. 119-124.

== Bibliografia ==
* Theodor Rifesser: ''La Scola de Mujiga te Gherdëina à 10 ani''. Calënder de Gherdëina 1989 , pl. 99.
* Vinzenz Senoner: ''25 ani Scola de Mujiga de Gherdëina''. Calënder de Gherdëina 2004, pl. 36

{{DEFAULTSORT:Moroder, Max}}
[[:Categoria:Uem|Uem]]
[[:Categoria:Persones de Gherdëina]]
[[:Categoria:Cultura ladina]]
[[:Categoria:Mujiga]]
