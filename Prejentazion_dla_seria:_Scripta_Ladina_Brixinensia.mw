Prejentazion dla seria

Chest liber deura na seria de publicazions nueva dl editour universitar Bozen-
Bolzano University Press: les Scripta Ladina Brixinensia.

L titul dla seria contegn ence sie program: les Scripta Ladina Brixinensia dess
ester l organ de publicazion de laours scientifics che é vegnus realisés tla o con
la colaborazion dla Repartizion ladina dla Facolté de Scienzes dla Formazion
dla Université Ledia de Bulsan. La Repartizion ladina, che vegn prejenteda plu
avisa sun les plates che vegn en gaujion di 10 agn de sia ativité, é na particolarité
unica dla Université Ledia de Bulsan y ala se prova da realisé l miec che
ala và l’enciaria che ala à giaté dal’Université enstessa da festidié per la documentazion,
la descrizion y la elaborazion dl ladin. Pro chesta enciaria toca ence
l’edizion de chesta seria, che se darà ju souraldut con l ladin dles Dolomites,
ma che tolarà ite ence laours sun i Grijons y l Friul, aldò dl significat che G. I.
Ascoli ti à dé al agetif tl sintagma Scripta Ladina.
[[File:Universität Brixen 06.JPG|thumb]]

L titul dla seria tol su ciamò does d’autres tradizions, che i volessan porté inant.
L titul recorda n iade la funzion dla zité de Persenon, che ne é nia demé senta
dla Repartizion ladina, ma che é steda bele ti secui dant, souraldut do la fondazion
dl Gran Seminar tl ann 1607, un di zentri plu emportanc per la formazion
di Ladins. L titul volessa spo ence recordé – tres l inom latin – la seria
retoromanistica Romanica Ænipontana, deda fora da nost maester Guntram
Plangg (Istitut de Romanistica / Université de Dispruch) y che à lascé da vegnì
fora do da 18 volums tl ann 2002. I nes aodon che l gran interes per l ladin
che ova animé tl 1962 l predezessour dl prof. Plangg, Alwin Kuhn, da fondé la
Romanica Ænipontana, pois vegnì tout su te chesta seria nueva – chest iade da
chesta pert dl Prener – y porté ence chilò si fruc scientifics.

Garanc per chesta
impostazion sarà i doi membri dl comité scientifich, l prof. Guntram Plangg
enstes y l prof. Hans Goebl (Istitut de Romanistica / Université de Salzburg),
che i volessan rengrazié de cuer per sia colaborazion.

Paul Videsott

