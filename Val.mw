{{Gherdëina}}
[[File:Pic Odles Stevia Daunëi Sëlva Ciandepinëi te Gherdëina da Mont de Sëura dinviern.jpg|miniatura|700px|Val tl chemun de Sëlva da udëi danter [[Stevia]] y [[Ciampinëi]].]]
[[File:Val Sëlva y Saslonch ududa da Zirmëi te Gherdëina.jpg|miniatura|alt=Val cun Sëlva y l [[Saslonch]] ududa da Zirmëi ju.|Val cun Sëlva y l [[Saslonch]] ududa da Zirmëi ju.]]
'''Val''' ([[lingaz tudësch|tudësch]]: ''Langental'', [[lingaz talian|talian]]: ''Vallunga'') ie na [[valeda]] de [[Gherdëina]] tl [[Sëlva|chemun de Sëlva]].
== Descrizion ==
Val ie na valeda furmeda a U, che uel dí na valeda plasmeda dai dlacieres. La va da nord-urient a sud-uzidënt y la ie duta tl [[Parch naturel Puez-Odles]]. Tla pert nord a man drëta va autra valedes che ie, jan da uzidënt a urient, da [[Stevia]] ju, la Val Udera, la Val de Scimon, la Valacia, la Val dai Droc, la Val de Piciudel, la Val dai Ciavei y dala Furcela de Forces de Siëles ju la val tlameda Do la Ntaiëda. Japè de Val, de vieres de urient ruvun, tres la Val Culea, sun Furcela de Ciampëi o Jëuf de Culea o Locia de Culea<ref name=JK >[[Josef Kostner]] [[Gilo Prugger]]: ''Cherta de Frea y ujinanza''. Calënder de Gherdëina 1970, Union di Ladins, Urtijëi 1969, pl. 92</ref>.
Dl vieres dl sud, sula pert de man ciancia de Val, iel me doi valedes: la Val da Lietres <ref =of="">Deplu autëures: ''Chemun de Sëlva - chertes ortofoto cun i toponims ladins''. Istitut Ladin Micurá de Rü,  2017 ISBN 978-88-8171-119-2.</ref> o Val de Lietres <ref name=JK ></ref> a uriënt, che scumëncia sun [[Crespëina]] y fina sun [[Pra da Rì]], y Chedul che nasc a urient dal Col Turont de Cir y l Cir y fina tres la Locia de Chedul pra l Droch de Val daujin ala capela. Tres Val de Lietres iel unì giaurì n troi per ji sun Crespëina, ma chësc troi ie pona unì stlut inó per via che i ciaciadëures nen ova nia gën che jënt jisse massa da iló su. Tla Val de Lietres auta iel giarons che fina plu ala bassa cun n bosch drët spës de barantli, scialdi rie da passé tres.

<gallery>
Val da Parëi Val da Udera Val de Scimon te Val Gherdëina.jpg|Val da Parëi, Val da Udera y Val de Scimon.
Val de Piciudel te Val Gherdëina.jpg|Val de Piciudel y Crëp da Castl.
Val dai Ciavei te Val te Gherdëina.jpg|Val dai Ciavei.
Do la Ntaiëda te Val Gherdëina.jpg|Do la Ntaiëda.
Val Culea dala locia de Val Culea te Val te Gherdëina.jpg|Val Culea dala locia de Val Culea.
</gallery>

== Crëpes ==
A nord ons la Mont de Stevia cun i crëpes Steviola, Crëp dla Porta danter la Val de Scimon y la Valacia, Ciastel de Stevia danter la Valacia y la Val di Droc, l Crëp da Castl cun dovia la Val de Piciudel.
Dala pert de sud, a man ciancia ruvan da japé de val oravier, ie i crëpes i ciampanii de Col Turont, de Lietres y dla Sciblota, l Ciastel de Chedul, la Piza de Chedul. A nord de Chedul ie la Mont de Sëura de Chedul y a sud de Chedul la Grupa dl Cir y la Pizes Cuecenes.
Te Val iel nce n valgun chëui  sciche  l chëul de Curnacia y l chëul dla Mescula a nord y l chëul dal Sablon a sud.
La streda de Dusac mëina te [[Puez]] muan da [[Pra da Ri]]<ref name=JK></ref>.

<gallery>
Crëp de Steviola y Ciastel Wolkenstein Gherdëina.jpg|Crëp de Steviola y l Ciastel Wolkenstein.
Crëp dla Porta te Val te Gherdëina.jpg|Crëp dla Porta.
Crëp da Castl y Ciastel de Stevia te Val te Gherdëina.jpg|Crëp da Castl, Ciastel de Stevia, Crëp de Porta y Steviola a cialé da val oravier.
Col dala Pieres Ost Val Longia Gherdëina.jpg|Col dala Pieres sëura Do la Ntaiëda.
Bocia de Mont de Puez Col de Puez dedora Duledes te Val te Gherdëina.jpg|Bocia de Mont de Puez, l Col de Puez dedora y la Duledes.
Col Turond Busc dala Gialina te Val Gherdëina.jpg|Ciampanil de Col Turont.
Col Turond Ciampanil de Lietres Val Sëlva Gherdëina.jpg|Col Turond y l Ciampanil de Lietres.
Col Turont da Pra da Ri te Val te Gherdëina.jpg|Col Turont y Val de Lasties.
Ciampanii dla Sciblota Val Gherdëina.jpg|I ciampanii dla Sciblota.
Mont de Val Sëura Sciblota Lietres Ciastel de Chedul Gherdëina.jpg|Mont de Sëura de Chedul y l Ciastel de Chedul.
Piza de Chedul Ciastel de Chedul capela San Silvester Val Gherdëina.jpg|Piza de Chedul sëura la capela, dovia l Ciastel de Chedul.
</gallery>

== Eghes ==
Ruves iel te Val feter degun, mé n valgun aghiei. L'eghes che vën da mont ju passa tres val ora sota la truepa giares y morenes. L [[Ruf de Val]] nasc permò ala fin dla valeda dan la capela. Te Val iel truepes fussiei, che vën da Stevia ju,  dala Val Culea y Chedul. Truepes ie i pisciadoies, che vën scialdi adurvei d'inviërn per la arpizedes sun la dlacia. A mesa val ie n pitl lech tlamà Lech de Ciampedel che devënta scialdi grant d'ansciuda canche la nëives se dlëiga y po sparësc inò te pueces dis.

<gallery>
Ruf de Val.jpg|L ruf de Val
Lech de Ciampedel y Col Turont te Val te Gherdëina.jpg|L Lech de Ciampedel y Col Turont.
</gallery>

== Pastures ==
A l'auta ie te Val pastures de biesces y cëures y plu bas, dantaldut te [[Pra da Ri]], pastures de Vaces.
Te Val ti parëies dl Ciastel de Stevia ie bele da giut na coa de [[Eguia|eguies]]. 

== Sedim de Val ==

L [[Ciastel de Val]] ie bonamenter unit fabricà ntëur  i ani 1200-1230<ref>Rudolf Mussner (curadëur): ''Nosta Sëlva''. Cunsëi de Furmazion de Sëlva, Sëlva 1a edizion 2010. pl. 53-57</ref><ref>Antone da Fussel (Perathoner): ''I ciastiei de Gherdëina. 1 L ciastel te Val (Wolkenstein)''. L Kalënder ladin per l'ann 1915, Dispruk. pl. 65-68</ref>.
L ciastel dëssa vester sta desdrù tl 1522 da sasc unic ju dal crëp de Steviola. Aldò de autra funtanes dëssa l ciastel vester stat desdrù tl 1511 da n teremot. <ref>Fedele Demetz da Solech: ''N pue de storia de Sëlva''. Calënder de Gherdëina 1915 pl. 76</ref>
Sëura l sedim dl ciastel iel mo da udëi n reservar dal ega y n 200 metri sot al sedim restli de mures, da udëi miec te na litografia dla Johanna Issel Grossrubatscher sciche sedims de doi tores.
<gallery>
Burgruine Wolkenstein Gröden.jpg|miniatura|L sedim de Val sota l crëp de Steviola
Ciastel_Wolkenstein_Gherdëina.jpg|Chël che resta dl ciastel.
L sedim dl ciastel de Val mures desot Gherdëina.jpg|I mures restei sot al ciastel.
</gallery>
Te Val, dlongia la muredes restedes sota l sedim, ie states abinedes doi munëides d'arjënt. La prima ie de 20 mm de traviërs y pëisa 1,4 gram. La vën tlameda ''Meraner Adlergroschen'' y ie stata batuda danter i ani 1259 y 1275.  La segonda ie n craizer, de 17 mm. che pëisa un n gram, batuda a Ala tl 1519 <ref>f. de g.: ''Pitla storia dla munëides de l ciastel de Val''. Calënder de Gherdëina 1996. pl. 137-144</ref>

== Capela de San Silvester ==
''Liej de plu tl articul: [[Capela de San Silvester]]''<br>

[[File:Capela de San Silvester te Sëlva.jpg|miniatura|alt=La Capela de San Silvester.|La Capela de San Silvester.]]
Tl plan al scumënciamënt dla val da Sëlva ite iel na vedla capela dedicheda al papa San Silvester.
Pra i lëures de dertureda dla capela tl 1992-1993 an abinà truepa pitures a frësch cun n valguna dates: 1732, 1754, 1792 y nchinamo 1638. Tan vedla che la capela ie ne san nia. L ie pitures de Adam y Dieva, dla Pascion, di cater Vangelisc y dl Giudize Universel. Sun la capela dedora iel na pitla scultura de San Silvester y tla capela dedite iel scultures di sanc  Bastian, Roch, Vit, Antone de Padua, Francësch, Ivuere y Martin. Tla capela ie mo da udëi na tofla depënta de coche na  muta, Caterina Senoner de Daunëi, ie stata abineda morta tla Val de Udera ai 1 de lugio dl 1852.
Doi iëdesc al an vëniel jit cun la crëusc n pruzescion pra la capela <ref>Rudolf Mussner (curadëur): ''Nosta Sëlva''. Cunsëi de Furmazion de Sëlva, Sëlva 1a edizion 2010. pl. 141.</ref>. Pra la capela ruva nce la streda cun la via crucis che scumëncia sun Daunëi.
[[File:Votivtafel Silvesterkapelle Wolkenstein.jpg|miniatura|Tofla dla muta de Daunëi abineda morta tla Val de Udera.]]
Tl [[Museum Gherdëina]] ie metù ora n Crist baroch, che [[Albino Pitscheider]] ova derturá y che vën tlamà ''Crist de Val'',  ajache  l ie uni abinà te n fussel de Val bëndebo melciafià da n ciaciadëur de Sëlva<ref>Hedwig Senoner Perathoner: ''L Crist de Val''. Calënder de Gherdëina 1982, pl. 87 (poejia).</ref>.

== Sport ==
Te Val dal truepa vies da [[arpizé]]. Sun Steviola ie drët cunesciuda la via [[Batista Vinatzer|Vinatzer]]-[[Vinzenz Peristi|Peristi]]. Autra vies mpurtantes ie sula Tor Lietres<ref>Mauro Bernardi: ''Arrampicare in Val Gardena''. Athesia 2002.ISBN 88-87272-22-0. pl. 40-43.</ref>.
Su per l Crëp dala Porta dajovel nce na via fereda, che se tlamova ''Sandro Pertini'' y che ie unida tëuta ju tl 2014 per via dla leges de scunanza dl parch naturel.

Te Val, fina al scumenciamënt dla Val Culea, mëina n purtoi da [[pudejé]] lonch 12 Km.<ref>[https://www.bergfex.it/suedtirol/langlaufen/groeden-wolkenstein/ Langlaufen Groeden Wolkenstein].</ref>.

L saut Tutino te Val,  ulù dal mëinacrëp de Sëlva Ferdinand Glück fova stat finanzià dala baronéssa nglëija Tutino Steel tl 1930<ref>Leo Senoner: ''I "Sauc" sun Mont de Pana. L saut te Gherdëina inier y al didancuei''. Calënder de Gherdëina 2008, pl. 155</ref>

== Cësa de Val ==
La cësa fova n hotel che ie deventà n zenter sportif dla grupa di Carabinieri. D'inviern iel iló daujin, ulache zacan fova l vedl sciesstond, na sauridanza per stlupetè per i atlec dl biathlon. Te Val, sui pitli parëies de Ciampac, ie tumà ju l arpizadëur [[Emilio Comici]] do che na corda se ova rot<ref>[https://web.archive.org/web/20160409122324/http://lusenberg.com/comici/comici.html Tommaso Giorgi. L'ultimo testimone.]</ref>.

Plu in ite te Val, do l plan di Droc, tala Ciajota iel mo da udëi na ciaucëia y na pelda n memoria de bera Batista Senoner che fova uní mazá da n manz l an 1927<ref> Sepl Nocker: ''A ji a spaz te Val''. Calënder de Gherdëina 1975. pl. 112-113.</ref>.

== Ciantia ==
Batista Ploner de Sotanives: ''L bel te Val''. Calënder de Gherdëina 1975. pl. 114
== Notes ==
<references/>

== Cëla nce ==
* [[Commons:Category:Ferrata Sandro Pertini|Via fereda Sandro Pertini]]
* [[Ruves de Gherdëina]]

{{Valedes de Gherdëina}}
[[Categoria:Geografia|Val]]
[[Categoria:Valedes de Gherdëina|val]]
[[Categoria:Sëlva|Gherdëina‎]]
