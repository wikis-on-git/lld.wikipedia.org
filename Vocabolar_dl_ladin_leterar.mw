L <i>Vocabolar dl ladin leterar</i> (VLL) é n vocabolar che se tol dant da documenté dutes les paroles adoredes te tesć ladins leterars, chel vuel dì scric con na ambizion estetica. Al volessa ester n <i>thesaurus</i> dl lingaz ladin. Con sia empostazion y sies carateristiches se tràtel de n vocabolar dldut nuef tl cheder di dizionars ladins, de chi che al nen esist entratant na bela compeida y de bona cualité. 


L <i>Vocabolar dl ladin leterar</i> é dldut basé sun tesć. Al documenteia perchel coche les paroles é vegnudes adoredes concretamenter, plu avisa tla leteratura ladina. La leteratura é, coche an sà, per vigni lingaz na fontana anter les plu emportantes de esprescions y de creativité linguistica. Con chest dizionar végnel perchel sclut l certl anter l’adoranza artistica dl ladin y sia descrizion scientifica. Chest dizionar ne nasc nia dal debojegn da curì loces lessicales, ma al met tl zenter cie che le ladin à bele de bel y de bon. Na parola te n test leterar ne é mai isoleda, ala giata so significat concret da la intenzion dl autour y dal contest te chel che al l’à ponuda. Avisa chesta adoranza artistica y contestualiseda proa chest vocabolar da prejenté con l aiut de deplù milesc de ejempli fora dla leteratura ladina. 
'''(Paul Videsott)'''
==Liams==
* http://vll.ladintal.it/applications/textanalysis/sitebolzano/index_ladin.jsp?_VP_V_ID=44722625
* https://wikisource.org/wiki/Vocabolar_dl_ladin_leterar
