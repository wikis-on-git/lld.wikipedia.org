L '''cinesc''' (''[[cinesc scëmpl]]'': 汉语, ''[[cinesc tradiziunel]]'': 漢語, ''[[pinyin]]'': ''Hànyǔ'' o ënghe ''scëmpl'' y ''tradiziunel'': 中文, ''pinyin'': ''Zhōngwén'') ([[Ladin gherdëina|gherdëina]]: ''cinesc'' o ''chinesc'', [[badiot]]: ''cinesc'', [[Ladin fascian|fascian]]: ''cineis'') ie na grupa de [[rujenedes]] che ruva dal ram sintich de la [[rujenedes Sino-Tibetanes]] y che vën rujenedes dai [[Han]] y da autra mendranzes te la [[Cina]], [[Taiwan]], [[Hong Kong]] y te autri luesc ora per l mond. Ntëur a 1,3 miliarc de persones (16% de l mond) rejona una o n'autra variazion dl cinesc coche rujeneda de l'oma.<br>
La variantes dl cinesc vën da la majera pert de si locutëures ududes coche dialec, ma ajache les ne ie nia da ntënder l'una da l'autra vënles te la [[linguistica]] ududes coche rujenedes desfrëntes. 
La majera varianta dl cinesc ie l [[mandarin]], che ie la rujeneda de l'oma de ntëur a 800 milions de persones (65-70% de i locutëures dl cinesc) y che ie la sëula varianta dl cinesc a vester ufiziela te la [[Republica populera de la Cina]]. La segonda majera varianta ie l Min (75 milions, per ejëmpl l [[Min Nan]]), pona  l Wu (74 milions, p.e. l [[shanghainesc]]), y l Yue (68 milions, p.e. l [[cantonesc]]). Chisc rams dl cinesc ne ie nia da ntënder danter ëi y si desfrënza ie da cunfrunté cun la  desfrënza danter l [[talian]] y l [[franzëus]].
L cinesc standard se basa sul dialet de Peking, che ie n dialet de la varianta dl [[mandarin]] y ie stat tëut coche rujeneda ufiziela tl 1930. L ie aldidancuei la rujeneda ufiziela de la  [[Republica populera de la Cina]] y de la [[Republica de la Cina (Taiwan)]], una de la cater rujenedes ufizieles dl [[Singapur]] y una de la sies rujenedes ufizieles de la [[Nazions Unides]].
L cinesc ne vën nia scrit cun n alfabet ma cun logograms, i carateri cinesc. Aldidancuei dal doi formes de chisc, l [[cinesc scëmpl]] y l [[cinesc tradiziunel]]. L cinesc scëmpl ie na forma scemplificheda de i carateri cinesc che ie stata nventeda dal guviern de la [[Republica populera de la Cina]] tl 1950 y che vën aldidancuei adurvà ilò y dal 1976 incà ënghe tl Singapur. L vën ënghe scialdi adurvà dala populazion cineja te la Malaysia.
L cinesc tradiziunel ie la forma de i carateri cinesc coche i univa scric bel da seculi incà y vën adurveda aldidancuei tl Taiwan, Hong Kong, Macau y da ngrum de cinesc te l'[[America]] y [[Europa]].



[[Categoria:China]]
[[Categoria:Lingaz]]
