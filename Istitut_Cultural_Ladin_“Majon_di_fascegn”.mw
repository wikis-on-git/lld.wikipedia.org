L’'''ICL “majon di fascegn”''' l’é una de la istituzions culturèles che laora per l sostegn de la comunanza ladina, mendranza linguistica che vif tel cher de la Dolomites (Tèlia). Ent funzional de la Provinzia Autonoma de Trent, metù sù del 1975, l’à sia senta a Sèn Jan (Vich – Val de Fascia) tel veie e gran ”Tobià de la Pieif”, enlongiajù la calonia de la pieif de Fascia.

[[File:Museo Ladin de Fascia 01.jpg|thumb|right|Museo Ladin de Fascia]]
Anter i fins de sie statut l’é la regoeta, l’ordenament e l studie di materièi che revèrda la storia, l’economìa, l lengaz, l folclor, la mitologìa, la usanzes e la tradizions de la jent ladina.

Amò apede, l’Istitut laora per slarièr fora l lengaz e la cultura ladina tras i media, l colaborea con la scola per valorisèr e svilupèr l’ensegnament del lengaz e l dèsc sie contribut per l’organisazion de n program permanent de alfabetisazion di gregn.

A l’atività de documentazion e de enrescida corespon na produzion editorièla zis rica, che tol ite l bolatin “Mondo Ladino” (dal 1977), la serie “Mondo Ladino Quaderni” dedichèda al mond de la scola, e amò monografìes, dizionères, regoetes de tesć, libres per bec, cataloghes, materièi audiovisives, per en dut passa 100 tìtoi.

L’empegn tel ciamp de la enrescida etnografica à portà a la costituzion del Museo Ladin de Fascia, con sia senta zentrèla averta de messèl del 2001, pont de departida de n percors etnografich tras la cultura de Fascia.


