{{fascian}}
[[File:Panorama Vigo di Fassa.jpg|miniatura|298x298px|Veduda de Vich.]]
'''Vich''' (''Vigo di Fassa'' per [[Lingaz talian|talian]]) l'é na frazion del comun de [[Sèn Jan]]; sie inom vegn cà dal latin ''vicus'' (vilaje). L'à 1.258 sentadins (ai 31.12.2017) e l'é a 1.382 m s.l.m.

Vich l'é l capolech storich, politich, religiuos e zivil de la veia Comunità Generèla de [[Fascia]]; per chest l'é stat senta di masees de cort, di capitans e di giudizi de la val, estra che di piovegn, descheche se pel entener da la denominazion de la gejia de Sèn Jan Batista, "La Pieif", avisa l zenter religious de la ''plebs'', de la jent, de duta la val de Fascia.
[[File:Vigo Fassa S-Giovanni.jpg|sinistra|miniatura|Gejia de Sèn Jan.]]
La gejia de Sèn Jan, che la é stata fata sù a la fin del 1400, l'é stat la gejia mère de duta la gejies federèles de la Comunità de Fascia per la gran festes religiouses e per l batum. L frabicat l'é de stil gotich, da mont con n ciampanil aut e spiz. Daìte, te l'abside, se pel veder doi gregn parees con depenc a fresch che fèsc referiment a la scola tiroleisa, e sun un de chisc, che l'é de l'an 1498, l'é depent sù scenes de vita de Sèn Jan. L'utèr l’é de stil neogotich e l’é stat fat presciapech a la fin de l'Otcent.

Se pel veder ence n santuarie te la gejia de Sent'Ugèna, sènta patrona de Fascia. L prum document che zertifichea che l'é en esser chesta gejia l'é del 1237, ma la é stata sagrèda del 1452. Enlongiajù la gejia de Sent'Ugèna, l'é logà la picola gejiola de Sèn Moriz che podessa esser l frabicat religious più veie de duta la [[Fascia|val de Fascia]] amò en esser anchecondì.

[[Categoria:Provinzia de Trent]]
