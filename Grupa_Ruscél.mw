(1957 – ca. 1968 grupa de artisć de Gherdëina)

=== Danter tradizion y inuvazion ===
Dal 1920 inant se ova la Lia Mostra d’Ert (Ausstellungsverein) mpenià de ti pité ai scultëures de Gherdëina de pudëi presenté y se vënder si lëures tla mostres da d’insta. Chësta mostres tradizioneles ie mé tumedes ora l ann 1944 y 1945. Bele l ann 1946 iesen inò stac boni dla mëter a jì, cun gran suzes. La zaita Dolomiten ova scrit de chësta mostra: “Tlo iel forzes jëunes che lëura y che ne uel nia n savëi dla vedla maniera de lauré, de cialé do a modiei o fajan series medemes. Chisc jëuni cumbat l kitsch, l lëur religëus y i lëures de livel bas per i turisć. L ie lëures de jëuni artisć che spiedla defin l’ana dl tëmp, sciche mé nzaul sun chësc mond.”<ref>(Dr. Heinrich Watschgler, zaita Dolomiten, 31.08.1946)</ref>La ueia de purté velch de nuef y de mudé zeche fova tan granda che bele pra la mostra da d’insta dl 1947 an spartì l lëur artejanel da chël plu artistich. Nsci an metù ora te doi salamënc desferënc. I lëures plu artistics ie unì metui ora tla cësa dl Fascio (Mostra d’Ert fata su cun l cuntribut dl podestà) y chëi plu artejanei tla scola. La spartizion à purtà a de gran descuscions y n à fat ora de mustré damoinla mé lëures atuei y persunei. N chël ann, 1947, iel nce unì mudà l inuem dla lia, da “Ausstellungsverein“ a “Kreis der Kunstschaffenden“. N ova nce metù su la regula che n ëssa mé metù ora lëures atuei “che rejona de si tëmp y che lascia recunëscer la persunalita dl artist”. <ref>(Protokollheft 1942-1947, Archiv dl Circolo </ref>Uni ann univel metù a jì la mostra da d’insta, ma la tenscion danter modernità y tradizion fova for majera, tant che do la mostres dl 52 y 53 se à l cunsëi sparti. 

=== l nasc la grupa Ruscél ===
Dala grupa “Kreis für Kunstschaffenden” se à l ann 1953 spartì na pert de cumëmbri metan su la grupa “Ruscél”, che tl prim ova mo inuem “Grupa di 13”.<ref>(Grödner Krippenschnitzkunst Elfriede Perathoner plata 52/53 Folioverlag <nowiki>ISBN 3-85256-279-1</nowiki>)</ref> For inò univel fat doi mostres da d’insta. La mostra tradizionela fova tla sala dla Mostra d’Ert. La grupa Ruscél al incontra presentova si lëures ti primes ani tl chino y do tla sala ulache l ie al didancuei la Posta.<ref>(Cronica - Calënder de Gherdëina 1956 - 1958 - 1960)</ref> Te chëst’ ultima ova 15 artisć dla grupa Ruscél metù ora l ann 1956 si lëures, giatan drët na bela critica dala zaita Dolomiten: “I artisć dla grupa Ruscél ie dastramp criatives y pudëssa se mustré sun gran mostres tla Talia y nce oradeca”.<ref>(Dolomiten 24 de agost 1965, Liber 100 ani Lia Mostra d’Ert Urtijëi, plata 30, dat ora 2020, ISBN:978-88-8171-140-6) </ref> Ufizialmënter ie unida metuda su la grupa Ruscél ai 12 de merz l ann 1957 da Guido Dauru, Gottfried Moroder, Rudolf Moroder Rudolfine, Viktor Moroder, Luis Piazza, Emilia Schmalzl y Adolf Vallazza. Dal scumenciamënt mpo fovel nce leprò Josef Kostner, David Moroder, Raimund Mureda y Rudolf Moroder de Gotfried. Tl 1954 oven pudù mëter ora tla Domenikanergalerie a Bulsan. Śën fova nce ruva leprò  pra la grupa Edmund Moroder, Finy Martiner, Gottfried Moroder jun., Bruno Vallazza, Karl Vallazza y Markus Vallazza.

=== Grupa Ruscél - for plu internaziunela ===
Uni ann metova la grupa “Ruscel” a jì mostres persuneles o culetives y sëuraprò nce mostres oradeca, coche a Firenze, Minca, Stockholm o Dispruch. Tres n liam strënt cun l “Südtiroler Künstlerbund” an nce fat pea pra mostres oradeca y cuncorsc che à purtà nce plu pesć ai artisć de Gherdëina. Tl 1967 à la grupa Ruscél metù ora tl Kunstpavillon de Dispruch, cun lëures de Markus Vallazza, Alfred Vallazza, Adolf Vallazza, Josef Kostner y Martin Demetz. Tl catalog dla mostra a Dispruch tl 1967 ova Gottfried Hohenauer scrit: “Dala tëma che la tradizion nraviseda pudësse safuië n vif svilup artistch ie nasciù l Ruscél”. <ref>(Ausstellungskatalog der Gruppe Ruscel 1967, Archiv des Kreises für Kunst und Kultur)</ref> Nce la zaita AZ “Allgemeine Tiroler Anzeige” ova scrit de chësta mostra: “Bele dan 10 ani ova scultëures de Gherdëina metù ora tlo a Dispruch. Ntlëuta fova metù ora artejanat artistich ma śën iel da se fé marueia coche chëi de Gherdëina se presënta. Ёi à tëut su la tendënzes modernes, jan a crì stredes persuneles”.<ref>(AZ-Tagesgeschehen, 2 de agost dl 1967 scrit su da Elfriede Perathoner tl liber Grödner Krippenschnitzkunst plata 55 Folioverlag <nowiki>ISBN 3-85256-279-1</nowiki>))  </ref>

L suzes dla grupa “Ruscél” univa da ann a ann majer, nchina l ann 1964. Ma po’ da ntlëuta fovel for manco da lëur, tant che 50 scultëures ova messù la dé su. L cunzil vatican (1962-1965) y la mascins da ziplé, unides su ti ani ‘60, à nce purtà pro a na stënta de lëur. Ntëur ala fin di ani ‘60 l’ à la grupa “Ruscél” data su y feter te chël tëmp se al furmà na tendënza artistica nueva plu astrata tlameda “Indra”.  I cumëmbri de chësta grupa “Indra” fova Albert Moroder, Norbert Moroder, Adolf Kostner, y Markus Schenk.   
