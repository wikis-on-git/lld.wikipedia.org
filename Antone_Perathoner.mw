{{Gherdëina}}

'''Antone Perathoner''', nce Antone Perathoner Fussel (* [[28 utober]] [[1864]] te [[Sëlva]];† [[4 de fauré]] [[1930]] a [[Gries (Bulsan)]]<ref>Ildephons Perathoner: ''Nosc prevesc patri y munighes''. [[Calënder de Gherdëina]] 1951, pl. 31.</ref>) fova n preve, professëur y auditor dla Sacra Rota. L ie stat l preve de Gherdëina che à fat la masra cariera tla gerarchia dla [[Dlijia catolica|dlieja catolica]].

== Biografia ==
Antone Perathoner ie nasciù ta la Bula te Sëlva. Si loma fova Treja Comploj y l pere Josef Anton Perathoner de Fussel. L  ova na majera sor Marianna, n fra jumblin mort jëun y n fra plu jëun. Do che si oma fova morta tl 1871 se à l pere, vëidun cun cater fions, maridà cun Flizta Vinatzer y i à abù mo trëi fions: Maria, Luis y Zenza. Si frà jumblin ie mort do che l se ova amalà sula pastura de [[Mont Sëuc|Mont de Sëuc]] tl 1876. 
Te na gran desgrazia dla gran eghes dl 1882 à na smueia mazà Flizita Mariana y Zenz, zarà n toc la cësa da Fussel y purtà demez l tublà y n tubladel<ref>''L' an dal’ èghes 1882''. Calënder de Gherdëina 1913, pl. 34-35.</ref>.

Antone Perathoner à ulù jì a studië cun dodesc ani a [[Bulsan]] ulache l à fat la matura cun distinzion. 
Per se mantenì ai studi al for dat lezions a de autri studënc. 

A [[Trent|Trënt]] al fat l seminar per deventé preve. 
L ie unì cunsagrà a Trënt ai 7 de lugio dl 1889 dal vëscul Valussi. Per la gran festa de si mëssa nevela te Sëlva ai 7 de lugio 1889 à [[Jan Batista Ploner|Jan Batista Ploner da Sotanives]] scrit ''La ciantia dl primiziant''<ref>[[Rut Bernardi]] cun [[Paul Videsott]]: ''Geschichte der ladinischen Literatur. Ein bio-bibliographisches Autorenkompendium von den Anfängen des ladinischen Schrifttums bis zum Literaturschaffen des frühen 21. Jahrhunderts''. [[Prejentazion dla seria: Scripta Ladina Brixinensia|Scripta Ladina Brixinensia]] 3. Bulsan 2013, pl.163, ISBN 978-88-6046-060-8.</ref><ref>Fedele Demetz ''N pue de storia de Sëiva''. Calënder de Gherdëina 1966, pl. 58 y pl.67-69.</ref>.

Antone Perathoner ie stat pona caplan a [[Santa Cristina]] tl 1890 y daldò caplan y proviser a [[Urtijëi]] tl 1891<ref>Fedele Demetz ''N pue de storia de Sëiva''. Calënder de Gherdëina 1966, pl. 58 y pl.67-69.</ref>.

Tl 1891 iel pona jit a fé l'università a [[Viena]] tl "K. & K. Priesterbildungsinstitut St. Augustin". Ilò se al metù a ’mparè nchinamei la rusnedes orienteles, siries y caldeies y l frequentova al’università nce la lezions dla rusneda araba. 

Tl 1895 nen ovel mo nia finà l'università che l vëscul de Trënt l à cherdà a nsenië teologia tl Seminar de Trënt. Ntlëuta fova l nseniamënt mo dut da tenì per latin.
Ai prim de lugio dl 1897 iel stà numinà a Viena dutor dla sacra teologia.

Tl 1899 ie Anton Perathoner unì cherdà a Viena sciche caplan de chëurt dl coser Franz Josef y sciche diretëur di studi di studënc d’università tl „k. k. Priesterbildungsinstitut”. 
Cun decret dl 27 de mei 1905 iel stat numinà dal coser a „K. & K. Oberhofkaplan y Hofzeremoniär”.
Ai 11 de agost 1908, ’n ucajion dla festa de 60 ani de rëni dl coser, ie unida cunseniëda a Antone Perathoner la gran unerifizënza dl „Ritterkreuz des österr. ungar. Franz Josef Ordens” y l „Jubiläums-Hofkreuz”.

Tl 1909 iel unì numinà "prélat de camera" dal [[Papa|papa]] y auditor dla Sacra Rota, che iè la suneria dla Curia Romana che cumpedova ntlëuta 11 auditores.

Antone Perathoner fova tacà dassën a Gherdëina nce sce l à belau for vivù demez. L univa gën for inò te Gherdëina, ulache l passova nce for duta si vacanzes.
Tl 1913 iel jit tla [[Franzia]] per ji a pëtlè per l spedel de Sëlva, che n ova ntënzion de frabichè. L ie stat pra Iosefina Sanoner a Chatillon y dala vëidua Vuillerot, nasciuda Sanoner da Mauriz-Urtijëi de Lijon, y l à abù n  gran aiut da pert de chësta doi benefatores.

L à laurà pea pra la redazion di primes calëndri de Gherdëina che fova unic dac ora a [[Dispruch]]<ref>''Vorwort''. Calënder de Gherdëina 1915, pl. 4.</ref>.
L ie stat nce un di fundadëures dla Union di Ladins de Dispruch <ref>J. A. Comploj:''Union dei Ladins (Ladinerverein) in Innsbruck).''Calënder de Gherdëina 1915, pl.36.</ref>.
L fova leprò pra la festa di 100 ani dla [[dlieja de San Durich|dlieja de San Durich a Urtijëi]]<ref>[[Toni Sotriffer]]: ''Nutizies (tëutes ora) dala Cronica de Seniëur Curat [[Franz Anderlan]]''. Calënder de Gherdëina 2004, pl. 107 (foto).</ref>

Antone Perathoner ova dunà al cheder dla Madona dl Aiut dla [[Dlieja Santa Maria ad Nives]] de Sëlva na varëta, che ie stata rubeda adum cun na culana tl 1980<ref>''Cronica 1980''. Calënder de Gherdëina 1982, pl. 168</ref>.
== Scric ==
* ''La plaza y la dliesa de S. Piere a Roma.'' Calënder de Gherdëina 1912, pl. 49-51.
* ''La catacombes de Roma''.  Calënder de Gherdëina 1913, pl. 40-42.
* ''Cie che pò suzöder a ǧi sula ferata'' Calënder de Gherdëina 1914, pl. 67–68.
* ''I ciastiei de Gherdëina''. Calënder de Gherdëina 1915, pl. 65-71. 
* ''Stories ntëur la smueja da Fussèl.'' Calënder de Gherdëina 1915, pl. 81-82.
* ''Das kirchliche Gesetzbuch''. A. Weger, dat ora dl 1921, 1924, 1931 (tudësch).
== Notes ==
<references/>
== Bibliografia ==
* Antone Perathoner: '' Mons. Prelat Dr. Antone Perathoner da Fussel - Sëlva''. Calënder de Gherdëina 1961, pl. 38-59.
* Chiocchetti Nadia: ''Nosta Jent. Persones y personalités dla Ladinia.'' Union Generela di Ladins dles Dolomites. pl. 111 y 238.  ISBN 88-901703-4-4.
{{DEFAULTSORT:Perathoner, Antone}}
[[Categoria:Uem]][[Categoria:Religion]][[Categoria:Scritëures de Gherdëina]][[Categoria:Persones de Gherdëina]][[Categoria:Cultura ladina]]
