[[File:Josef Anton Vian.jpg|150px|thumb|Ujep Antone Vian]]
L svilup dla cuscienza de na identità ladina se spiedla dataldut tl prugres di studesc sun si rujeneda<ref>Politica, cultura y identità ladina, Luciana Palla, Departimënt Educazion y Cultura Ladina. Ciamp Inovazion y Consulënza, Bulsan, 2015, pl. 4</ref>. 
Una dla prima testemonianzes de stude sun l [[ladin]] va zeruch al 1833, canche l preve badiot [[Micurà de Rü (linguist)|Micurá de Rü]] ova laurà ora te n manuscrit na prima proa de na gramatica ladina -''Versuch einer deutsch-ladinischen Sprachlehre''. Ël rujenova bele dl’ejistënza de n [[lingaz]] desfarënt da chël talian tla cin [[Valedes ladines|valedes]] entëur l [[Grup dl Sela|Sela]] y l laurova ora regules per na ortografia unificheda. Tl 1864 á pona l curat fascian a [[Urtijëi]] [[Ujep Antone Vian]] publicà na prima gramatica per l idiom de [[Gherdëina]] cun na njonta de tesć de prosa. Ël mustrova su la semianta danter l gherdëina y l rumanc di Grijons tla Svizera, ma dantaldut nce la paraleles cun i idioms dla [[Val Badia]], de [[Fodom]] y de [[Fascia]] aferman de cunseguenza l dërt di ladins de pudëi se cunscidré tl’[[Austria]] na “nazion” per si cont.

Ntan dut l 19ejim secul fovel dantaldut I prevesc che à abinà adum lecurdanzes y tradizions dla [[valedes ladines]]<ref>Politica, cultura y identità ladina, Luciana Palla, Departimënt Educazion y Cultura Ladina. Ciamp Inovazion y Consulënza, Bulsan, 2015, pl. 4</ref>. Tl 1879 à [[Janmatî Declara|Jan Matî Declara]] dla Val Badia repurtà tl ladin la storia de Santa Genofefa de Christoph Schmid. Per sotrissé la nuvità de chësc lëur linguistich fovel scrit cun l cuertl "Prum liber lading”. Ma l ne univa nia mé scrit o tradujà tesć cun tematiches [[Religion|religëuses]]. Don Ujep Brunel fova n autor fascian de dialogs, cumedies y cunties. Pra n valgugn de si tesć se àl refat ala tradizion a usc di [[Teater|teatri]] populeres fascians che univa tenii sun la plazes di paejes y che ti plajova dassënn ala jënt. Te chësta raprejentazions, che univa suvënz nce mpruvisedes, ne jivela nia dinrer de satires sun persunaliteies y fac de [[storia]] locala, ma nce de argumënc religëusc y storics scemplifichei  y adatei ala capaziteies di atëures y al gust dl publich.
[[File:Ascoli.jpg|thumb|Graziadio Isaia Ascoli]]
Tla segonda mesa pert dl Otcënt scumenciova a se nteressé ala cuestion dla rujeneda ladina nce linguisć sibe talians che tudësc. Danter chisc luna ora Graziadio Isaia Ascoli (1829 – 1907) y Theodor Gartner (1843-1925). Te si nfruscedes ulovi desmustré che la rujenedes di [[Grijon]]s, dl [[Friul]] y dla [[Dolomites]] forma “una dla gran uniteies linguistiches dl mond roman” (Ascoli), n [[lingaz]] che stá per sé, denuminá ufizialmënter ladin. Nsci scumenciova la pustejedes, che i emo ncuei oget de descuscion a livel scientifich, sun la pruvenienza dl ladin, sun i cunfins geografics che delimitea l raion ladin y sun l status de lingaz dl ladin<ref>Politica, cultura y identità ladina, Luciana Palla, Departimënt Educazion y Cultura Ladina. Ciamp Inovazion y Consulënza, Bulsan, 2015, pl. 4</ref>. De mpurtanza ie nce states la nrescides de [[Jan Batista Alton]] de [[Calfosch|Colfosch]], che ova publicá tl 1879 n’analisa detalieda di idioms ladins te si liber Die ladinischen Idiome in Ladinien, Gröden, fassa, Buchenstein, Ampezzo.

==Plates cunliedes==
[[Ladin]]
==Notes==
<references />

