{{Gherdëina}}
[[File:Sacun udu da Pedroc a Urtijëi.jpg|miniatura|alt=Sacun udu da Pedroc.|Sacun udu da Pedroc.]]
'''Sacun''' ie na frazion dl Chemun de [[Urtijëi]] a ca. 1420 m. sul mer.
== Geografia ==
Sacun ie a urient dl [[Col de Flam]], a nord de Urtijëi, sot ala montes de Sëurasas y Pic y a cunfin cun l chemun de Santa Cristina.
Sa Sacun ruvun cun l'auto sun na streda che muef dala plaza de dlieja a Urtijëi o dala buja di Coi a Santa Cristina.
A pé pon ji sa Sacun tres l Col de Flam, ulache n troi porta sala dlieja da Sacun, o sun l troi che muef dala streda Grohmann a Urtijëi pra l fussel de Nis. Chësc troi porta al monumënt de Paul Grohmann nchin ala cësa de Somavia. Da Santa Cristina ie n troi dala dlieja demez y la vedla streda da Sacun che vën dala mont de [[Mastlé]] ju.
Ti ani 1950 fova n lift dai stuei, deventá pona n lift dala condles, che purtova da Urtijëi ala vedla ustaria da Sacun, dita ence ustaria da Banch.

Drët cunesciuda y scialdi vijiteda ie la dlieja tamez al bosch, una dla plu vedles de Gherdëina.
== Ustaries ==
Sa Sacun iel doi ustaries cun hotel, L hotel ''Jakoberhof'' y l hotel ''Somont''.
La prima ustaria fova stata fata da Maria Vinatzer da Banch y si uem Josef Peristi tl 1909. Josef, che fova moler, ova depënt tla stua dla ustaria la storia dla stria de Sacun, che ie mo da udëi tla nueva ustaria.
== Mejes ==
[[File:Hof Peza in Urtijei.JPG|miniatura|alt=L luech de Peza. La pert man drëta dla cësa ie avëi dl Chemun de Urtijëi.|L luech de Peza. La pert man drëta dla cësa ie avëi dl Chemun de Urtijëi.]]
I vedli mejes da Sacun ie: Somavia, Banch, Juntlan,Trëbe, Mëune, Tlancon, Pertan, Gran Jacun, Pra, Pra Dessot, Festil, Mëunies (Falznier), Pedracia, Pinëi, Peza, Coha, Prëubl, Festil Dessot (Cuch)<ref>* Barbara Lanz, Sonja Mitterer: ''Höfekarte Gröden''. Museum Gherdëina, Urtijëi 2014. ISBN 978-88-909015-0-8.</ref>.
== Grofes da Sacun ==
I grofes Stetteneck, che ova l ciastel de Balest o ciastel Stetteneck, vën te Gherdëina tlamei grofes da Sacun<ref>Tresl Gruber: ‘’I grofes da Sacun’’. Calënder de Gherdëina 1953, pl. 37-40.</ref><ref>Leo Crepaz: ‘’La storia dl Grof da Sacun’’. Calënder de Gherdëina 1953, pl. 63-71.</ref>. Ei ova bonamënter fat su, ma dessegur Gebhard II de Stetteneck ova lascià derturé la dlieja da Sacun.
[[File:Kirche St. Jakob hinten-2.JPG|miniatura|alt=La dlieja da Sacun|La dlieja da Sacun.]]
== Bibliografia ==
* Doris Quitta: ''Storia dla ustaria da Sacun''. Calënder de Gherdëina 2002 pl. 88.

== Notes ==
<references />

[[Categoria:Gherdëina]]
