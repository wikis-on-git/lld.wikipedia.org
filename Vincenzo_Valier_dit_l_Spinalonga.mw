 
[[File:Vincenzo Valier Spinalonga 3 Lenert.jpg|miniatura|L Spinalonga te n bust de mauta de Ludwig Moroder.]]
{{Gherdëina}}

[[File:Elounda and Spinalonga Crete.jpg|miniatura|La ijula Spinalonga cun puecia cëses y de gran mures.]]

'''Vincenzo Valier dit Spinalonga''' de [[Lastes|Laste]]. N ne sa nia canche l ie nasciù, n rata ntëur l 1870, ma ël fova scialdi cunesciù pra duc i artejans de [[Gherdëina]] ajache l vendova chëutes.

Tl [[Calënder de Gherdëina]] on na testemonianza purteda da [[Edgar Moroder]] dl Spinalonga  ajache chësta persona fova n bon cunescënt de si pere Oswald de Trinadeianesc. Tl Calënder ie nce publicheda na fotografia dl Spinalonga. 
Laste ie n pitl luech tla provinzia de Belun a sud de [[Fodom|La Pli de Fedom]].
Spinalonga ie na ijula scialdi pitla fortificheda daujin a [[Creta]] tla [[Grecia]] che à chësc inuem mo dai venezians y che uel propi dì na spina longia aldo che fova la forma dla ijula. N rata che l sëurainuem Spinalonga de Vincenzo Valier adurvà te Gherdëina vën da chësta ijula da ulache n miena che ël purtova si chëutes da vënder. 
La chëut ie n sas scialdi dur, sciche chël da amulé o de tei da slizië che n adrova per aguzé i scarpiei, la fauces, i manarins y mo d’autra massaria da tai. La chëut vën metuda dai siadëures te cusé, n buchel de lën cun ega, purtà dovia sot al spinel cun n ciol.
Bonamënter cumprova l Spinalonga la chëutes daujin a Arco, o a [[Cognola|Riparo del Gabàn]] coche scrisc Edgar Moroder. Cun na cëria de sasc sun na fiërtla da banch univel te Gherdëina do n gran straciamënt, ma l fova n cherdl ghert grant 1,80 m. y ova na gran berba longia che ti ruova nfin sota la cënta<ref>Vinzenz Mussner: ''Na vita danter y do doi gran viëres''. Calënder de Gherdëina 1991, pl. 158.</ref>.  L Spinalonga purtova nce pea te si viages n gran fust y na rë y cun chëla se piovl n pësc per s'l praté sun trëi sasc mpé de ji te ustaria. Ël  jiva gën a rujené cun l artist [[Josef Moroder Jumbiërch|Sepl Moroder da Jumbiërch]].

Ël à durmì plu insteies alalongia tla “utia dala scorzes”, daujin ala gran sia dla Villa Venezia cun Oswald Moroder mut de [[Johann Baptist Moroder|Batista de Trinadeianesc]].

Tl 1936 à Oswald ziplà l Spinalonga, na scultura de 35 cm. N vëija l Spinalonga sentà,  cun l fust y la gran rë. [[Raimund Mureda]] y [[Ludwig Moroder]] à ënghe mudelà y ziplà l Spinalonga.

Zenz Valier ie mort a Urtijëi, n ne sà nia can y ulà. 
   
== Notes ==
<references/>

== Bibliografia ==
* Edgar Moroder: ''L Spinalonga''. Calënder de Gherdëina 2018, pl. 144-146.
== Cunliamënc ==
*[[Commons:Category:Vincenzo Valier Spinalonga|Vincenzo Valier Spinalonga sun Commons]]
[[Categoria:Uem|Spinalonga]]
